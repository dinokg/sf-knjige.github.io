


1.
     Ajvo isprva nije shvatao da ga prate. Međutim, malo eksperimentisanja je to potvrdilo: gde god da je pošao Ajvo, pošao je i taj nepoznati.
     Video je tog čoveka, bledog, mesnatog i oznojenog, u snek-baru i nije na to obratio pažnju sve dok nije postao svestan da se to ponavlja. Sada ga je to zabrinulo.
     Ajvo je bio vitak mladić od dvadeset pet godina, kratke crne kose, smeđih očiju i bronzane puti. Mogao je sasvim neprimetno da se stopi sa stanovništvom bilo kog velikog grada sveta. U ovom trenutku hrabro je pokušavao da upravo to učini - ali pratilac nije popuštao.
     Danas su se takve stvari dešavale ređe nego ranije, ali Ajvo je znao da ljudi poput njega još tajanstveno nestaju u određenim oblastima države. Do sada on lično nije iskusio ništa gore od neobjašnjivih povećanja cena u pojedinim restoranima i iznenadnih sniženja cena smeštaja u motelima. Bilo je neodobravajućeg mrštenja, naravno, i glasnih primedbi, ali to teško da je zasluživalo veću pažnju. Naučio je da kontroliše gnev i čak, posle izvesnog vremena, da ga prenebregava.
     Ali da ga zaista neko prati - to je izazivalo više od obične ozlojeđenosti. Zbog toga mu se javio neprijatan osećaj u stomaku. Ajvo sebe nije smatrao hrabrim čovekom i bilo je dovoljno i samo jedno iskustvo ovakve prirode da se sa čežnjom seti relativno sigurnih dana projekta. Ali, to je bilo pre čitave decenije i povratka više nije bilo.
     U njegovoj mašti dežmekasti Kavkazijanac mu je prišao, spustio mu svoju vlažnu šaku na mišicu i rekao: "Gospodin Arčer? Molim vas, pođite sa mnom", pokazavši pri tom, na trenutak, nezakonito vatreno oružje koje je tobožnju učtivost pretvaralo u zapovest. Zatim bespomoćno putovanje do nekog zabačenog mesta - možda do nekog podruma punog pacova - gde...
     Bolje da se smesta suoči sa čovekom tu, na ulici, gde se okupljaju građani. Da mu kaže: "Da li me vi to pratite, ser?" sa značajnim naglašavanjem reči "ser". A kada čovek to bude porekao, da krene, privremeno oslobođen uznemiravanja. Za ugao, kratak skok u iznajmljena kola, pa nekud, bilo kuda, samo da se brzo izgubi.
     Ajvo uđe u drogeriju, sagnu se nad izložene tričarije i umiri se, dok je krišom posmatrao čoveka. Da li bi direktno sučeljavanje delovalo - ili bi svi samo posmatrali, u strahu da ne budu umešani, ili prosto lišeni svakog saučešća? S druge strane stakla video je izmučenu belkinju sa dva prgava dečačića, iza nje crnog tinejdžera u otrcanim tenis-patikama, a za njim pratioca kako džedži kraj ulaza i briše znoj sa bledunjavog lica. Policajac u civilu? Malo verovatno; da je tako, ne bi bilo ni trunčice ove tajanstvenosti.
     Mračno podozrenje preraste u ubeđenje dok se njegov um time bavio: kad jednom ovaj čovek bude spustio ruke na njega, život mu više neće biti isti. Život? Još gore; za samo nekoliko sati Ajvo Arčer će nestati sa Zemljinog šara, da više nikad ne...
     Morao je da se suoči s neprijateljem.
     "Da?"
     On podiže pogled, prepadnut. Prišla mu je prodavačica, bez sumnje primetivši njegovu neodlučnost, pripravna na moguću krađu. Njeno pitanje odavalo je nestrpljenje.
     Ajvo spusti pogled kao krivac i umesto izgovora usredsredi se na ono što mu je bilo najbliže. Nalazio se iza police sa naočarima za sunce. "Ove."
     "To su ženske naočari", napomenu ona.
     "O! Pa, dajte onda - znate."
     Ona ga povede do police s muškim i on uze jedne koje niti su mu trebale, niti ih je želeo. On plati cenu koja mu se nije svidela, i stavi naočari. Sada više nije imao izgovor da ostane u prodavnici.
     Kroči napolje - i shvati pri tom da mu nedostaje srčanost da se suprotstavi. Tvrdoglav je bio, itekako; hrabar - ne.
     Iznenađujuće čvrsta ruka pruži se i dodirnu mu mišicu. Oštre crne dlačice rasle su sa središnjih zglobova tri prsta. "G. Arčer?" upita čovek. I glas mu je bio nekako oštar, kao da mu je grlo hronično prekriveno šlajmom.
     Ajvo stade, dodirnuvši nervozno desni zaušnik naočara. Bio je besan na sebe ali sada ne i uplašen. Znao je za razliku između stvarnosti i svojih maštarija. On pogleda čoveka, i dalje s blagim gnušanjem zbog bledila lica i slabog mirisa znoja. Četrdesetogodišnjak: odeća neformalna ali dobrog kroja, obuća skupa i isuviše nova. Ovaj čovek nije bio profesionalni pratilac - te tvrde cipele mora da su ga žuljale.
     "Da." Pokušao je da podražava ton zauzete osobe koju takav pristup gnjavi, ali znao je da nije uspeo u tome. Ovo očigledno nije bio nikakav prosjak.
     "Molim vas, pođite sa mnom."
     Ajvo po prirodi nije bio neučtiv, čak ni u jednoj ovakvoj situaciji; bila je to njegova slabost. Ali nije imao nameru da krene bilo kuda s ovim nepoznatim. "Ko ste vi?"
     Sada se čovek unervozi. "Ne mogu vam to reći ovde." Ali tek što je Ajvo pomislio da je u prednosti, ti dlakavi prsti mu se sklopiše oko podlaktice. Bili su hladni ali ni najmanje mlitavi. "Važno je."
     Ajvova nervoza se poveća. On ponovo dodirnu beskorisne naočari, odvrativši pogled. Duga ulica nije nudila nikakav izgovor za skretanje pažnje: samo istovetni nizovi običnih džordžijanskih kuća, koje se nisu mogle razlikovati od kuća u Karolini ili kuća na Floridi, s oronulim pločnicima ispred i zakošenim mestima za parkiranje. Aparati za parkiranje ličili su na čudovišne šibice pobodene s glavom naviše. Da li će eksplodirati u plamen ako sunce nastavi da neumoljivo prži, ili je za to potreban dodir metala, poput novčića? Prsti mu dotakoše topli disk u džepu: peni. Nemoj parkirati na podnevnom suncu...?
     "Žao mi je", reče on. "Do viđenja." On oslobodi ruku i načini korak napred. Učinio je to! Prekinuo je kontakt.
     "Za svinjarije leka nema", šapnu nepoznati.
     Ajvo se okrenu i sačeka, ne usredsredivši oči ni na šta.
     "Moja kola - ovamo", reče čovek, uhvativši ga ponovo za ruku. Ovog puta Ajvo krenu s njim bez protivljenja.
     Kola su bila iznajmljena električna lebdelica, a ne neko lako otvoreno vozilo za muvanje po gradu. Hauba je bila duga i široka, kao kod svih vozila s unutrašnjim sagorevanjem: bilo je dovoljno mesta za nezgrapno i masivno grupisanje ćelija. Zastori za pritisak bili su glatki i zakošeni. Ova stvar, procenio je Ajvo, mogla je da postigne sto pedeset milja na sat na otvorenom. Njegov domaćin očigledno nije bio odavde.
     Oni se smestiše u prednji odeljak i pustiše da ih tapacirana sedišta obuhvate preko grudi, stomaka i butina. Mehur kola se zatvori i hladan vazduh dunu iz ventilacionih otvora na podu kada čovek pokrenu kompresor. Vozilo se podiže na vazdušnom jastuku tako glatko da je samo rubna turbulencija, koja se napolju mogla videti, posvedočila o njegovom uzdizanju. Ono odlebde i uključi se u saobraćaj, uzvitlavši propulzijom suvu prašinu.
     Pešaci zahvaćeni naletom zurili su ljutito i sa zavišću. Samo nekoliko inča iznad kolovoza i neosetljiva na pukotine i kamenčiće, kola skrenuše u središnju traku rezervisanu za transportna sredstva bez točkova.
     "Kuda me to vodite?" upita Ajvo dok su se kola provlačila kroz povremena zagušenja, birajući sopstveni put.
     "Kenedi."
     "Bred je tamo?"
     "Ne."
     "Ko ste vi?"
     "Harold Groton. Inženjer, Svemirska izgradnja."
     "Na Kenediju?"
     "Ne."
     Iznerviran, Ajvo odustade. Ključna fraza koju je Groton izgovorio saopštila je Ajvu sve što je zaista trebalo da zna, za sada, a nije bio njegov stil da značajne odgovore izvlači na parče.

     Poslednji deo puta prešli su rutinski. Kola su se kretala međudržavnim putem pod sopstvenom kontrolom, brzinom od gotovo stotinu milja na sat, a ravni predeli močvarnog tla i šikare bili su monotoni.
     Ajvo je krišom zagledao svog saputnika. Groton mu se više nije činio onako mesnat i bled. Na neki način to što je čoveka poslao Bred, učinilo ga je drugačijim. U stvari, nije više nalazio nikakav razlog za onu početnu odbojnost.
     U stvari, da, postojao je - ali nije to bio nikakav valjani razlog. Nekada je Ajvo bio lišen predrasuda; sada je dopustio da se malo njih uvuče u njegova gledišta. To nije bilo dobro. Bar je on, pre svih ljudi, to trebalo da zna.
     "Ovo se može nazvati razgledanjem obale sa devedeset pet", primeti Ajvo bacivši pogled na brzinomer posle jednog sata tišine.
     Grotonova teška glava sporo se okrenu, dok mu se čelo nabiralo. "Međudržavni put broj 95, da", reče on. "Ali ne može se baš reći da razgledamo."
     "Mislio sam na to da se vozimo sa devedeset pet milja na sat obalom Floride", objasni Ajvo, prekorevši sebe zbog detinjastog pokušaja da bude duhovit. Groton nije bio glup; štos nije upalio. Pokušao je da načini prijateljsku uvertiru, možda u znak izvinjenja zbog svoje početne podozrivosti, pa je zabrljao.
     Razgledamo obalu sa devedeset pet, pomisli on i trže se u sebi. Krajnje je vreme da shvati da tako komplikovane duhovitosti većini ljudi nisu zabavne - u svakom slučaju, ljudima starijim od dvadeset pet - ali Bred teško da je bio tipičan, čak i za njihovu starosnu grupu. Ajvo se najednom oseti veoma mlad.
     "O", govorio je Groton. "Da, naravno."
     Ajvo se okrenu od njega u nelagodnoj tišini i ponovo se zagleda u pejzaž. Dosta su odmakli od Džeksonvila i sve češće su se mogle videti vitke palmice, mada je južnjački bor još bio mnogo učestaliji. Tabla je oglašavala SV. AVGUSTIN - NAJSTARIJI GRAD AMERIKE - SLEDEĆI IZLAZ KA ISTOKU. On požele da postoji mogućnost da se otputuje bilo kud i na bilo koju udaljenost bez tog neprestanog komercijalnog dosađivanja, ali znao je da su industrijski i drugi pritisci silom nametnuli sve liberalnija tumačenja dozvoljenog oglašavanja na tablama duž međudržavnog drumskog sistema. Moteli, benzin, akumulatori, restorani, mesta od javnog interesa (kako ih definišu, mahom, privatna preduzeća) - prvobitno se sve to činilo opravdanim. Ali kada je jednom učinjen presedan, pad je bio neumitan, sve dok nije počelo da se pretpostavlja kako javni interes obuhvata čak i žestoka pića, blage halucinogene i intimnu žensku higijenu.
     Napred on uoči jedan od staromodnih serijskih znakova, sa grupama reči ispisanim na svakom kvadratu. Pospano ih je čitao:

     ŠTO OBLAK ČINI
     GOSPOD ZNA
     DOK OBLAK NE ZNA

     Ajvo se osmehnu, zapitavši se kako će se ovo dovesti u vezu s javnim interesom za glatkim brijanjem.

     ŠTO UMETNIK ČINI
     GOSPOD ZNA
     ZAR UMETNIK NE ZNA?

     On se naglo probudi. Groton je, ravnodušan, sedeo kraj njega i čitao novine. Ništa osim žbunja, šljake i povremenih plastičnih kontejnera ovde nije stajalo duž autostrade. Nije to bio serijski znak, čak ni u njegovoj mašti; bio je to odlomak iz pesme koju je dobro znao, pesnika kog je podrobno izučavao.
     Da, čovek poseduje slobodu volje, za razliku od oblaka. Umetnik je odgovoran za ono što stvori. Predodređenost nije primenljiva na razumnog pojedinca.
     A opet, Ajvo Arčer je putovao u mesto koje nikada nije video, poslušan zbog suptilno prenetog naređenja jedne druge osobe. Sloboda volje?
     I OVO ĆE PROĆI, saopštavao je znak, ovaj put stvaran. On uzdahnu, zatvori oči i prepusti se snu.

     Probudio se iznad vode: Groton je preuzeo manuelnu kontrolu i vozio je preko mosta ka, pretpostavljao je, rtu. Iako Ajvo nije bio očaran tajanstvenošću koja je okruživala njegovo dovođenje na ovo mesto, nije mogao da potisne osećanje uzbuđenja. Ako se ovo putovanje ne završava na rtu, onda mora da je reč o...
     Jednoj od orbitalnih svemirskih stanica?
     Bili su na državnom drumu br. 50. Znak na suprotnom kraju mosta identifikovao je ostrvo Merit; zatim, ubrzo, Industrijsku zonu svemirskog centra Kenedi. To je bio uredan niz gradskih blokova sa pejzažima oblikovanim tako da izgledaju kao parkovi, i s elegantnim zgradama, a sve to zajedno podsećalo ga je pomalo na moderne univerzitetske kampuse.
     "Najnoviji grad u Americi - sledeći izlaz", promrmlja on.
     "Recimo", saglasi se Groton, ponovo pogrešno shvativši smisao. "Ovde se nalaze pošta, telefonska menjačnica, banka, bolnica, fabrika za konverziju otpadnih voda, elektro-centrala, železnički depo, kafići, skladišta, poslovne zgrade..."
     "Ima li uopšte mesta za svemirsku letelicu?"
     "Ne", reče Groton ozbiljno. Izgleda da je čovek bio neosetljiv za ironiju. "Ovde svakodnevno radi pedeset hiljada ljudi. Vozila se konstruišu i sklapaju na drugom mestu, a lansirne podloge su, naravno, bezbedno uklonjene. Ovde se zaustavljamo samo zbog normalne crvene trake - provere bezbednosti, fizičkog pregleda, brifinga, i tako dalje. Nužno zlo."
     "Zdrav sam i nisam nosilac nekog naročitog rizika po bezbednost, jer sam rođen u Filadelfiji, odgajan hidroponično i nemam pojma šta uopšte radim ovde."
     "Hoćete da se kladite da ste u stanju da izdržite ubrzanje od deset gravitacija? Da vaš sistem može da izdrži povremeni slobodni pad bez protivreakcije kao što je silovita mučnina? Da niste alergični na..."
     "Nikad se ne kladim", reče Ajvo s iznenadnom sigurnošću.
     "Što se tiče provere bezbednosti: ne računa se ono što sada znate, već to kako ćete reagovati na ono što saznate. Dobre namere i delimične informacije mogu da vode krajnje neobičnim..."
     "Shvatam. Kada je poletanje?"
     "Za nekih šest sati. Šatl se već sklapa."
     "Sklapa! Šta se desilo s onim redovnim?"
     Groton je prenebregao to pitanje, ovaj put očigledno shvativši iskrenu nelagodnost kao duhovitost.
     Posle četiri sata i mnoštva testova sproveli su ih do zgrade za sklapanje vozila, građevine užasavajuće veličine. "Najveća zgrada na svetu, u vreme svoje izgradnje", reče Groton i Ajvo je mogao da poveruje u to. "Sada ih imamo dve. Ovde se sklapaju lansirna vozila za Saturn..."
     "Saturn? Mislio sam da je letelica za Saturn krenula pre tri godine."
     Groton zastade da ga pogleda, pa se osmehnu. "Vi mislite na planetu Saturn. U pravu ste: bila je to instrumentalna ekonomska misija odaslana '77. Jednokratni prolazak kraj sva četiri gasna džina. Sada se nalazi kod planete Saturn i okončaće se kraj Neptuna, za šest godina. Isto, naravno, važi i za konkurentsku sovjetsku letelicu."
     "Šta to onda ima veze sa Saturnom ovde?"
     "Saturn VI je ime našeg vozila. Njegovi glavni delovi sklapaju se ovde u uspravnom položaju, a potom se prevoze, pokretnim lanserom do podloge. To nam omogućuje da efikasno koristimo ono što nam je na raspolaganju."
     "Shvatam", reče Ajvo, ne shvatajući ali oklevajući da ponovo obelodani svoje neznanje. Zbog čega ga je Groton vodio u ovaj obilazak sa predavanjem, umesto da ga odvede pravo do šatla?
     Pored džinovske sivo-crne zgrade za sklapanje on vide čudnu konstrukciju sa gusenicama. Bila je visoka oko dvadeset stopa, a imala je oblik i veličinu otprilike kao fudbalski teren. "Šta je to?"
     "Prenosnik-guseničar. Težak je oko šest miliona funti, a kada je natovaren, pređe dobru milju na sat."
     "Baš volim te brzine svemirskog doba." A onda, pre nego što je čovek imao priliku da ponovo ne shvati šalu: "Kuda te gusenice voze? Šta prenose?"
     "Voze putem za guseničara. Prenose pokretni lanser."
     Ajvo odbi da se preda. "Gde se put za guseničara završava? Šta to pokretni lanser lansira?"
     "Podlogu. Nas."
     "O!"
     Kratka vožnja kraj šljunkovitog puta za guseničara - kraj lepe dvojne saobraćajnice koja je podsećala na međudržavni autoput, samo što mu je površina bila rastresita - dovela ih je do podloge: do nepravilnog osmougla prečnika većeg od pola milje. U njegovom središtu nalazio se izdignuti pijedestal od čelika i betona, kroz koji je prolazio dubok žleb. Postavljena na njegov vrh, da čuči iznad žleba kao čovek koji se sprema za poverljiv razgovor, bila je platforma sa tornjem od metalnih greda, koja je pridržavala raketu visoku tri stotine trideset stopa.
     "Mobilni lanser", reče Groton. "Sa standardnim Saturn VI radnim potisnikom. Prilično star dizajn, ali pouzdan."
     "A taj potisnik je..."
     "Naš šatl."
     Ajvo je u glavi imao jasnu sliku majušne rakete, svemirskog čuna sazdanog za dvoje. Trebalo je da zna da ona ne odgovara stvarnosti.
     Lansirno vozilo imalo je trideset tri stope u prečniku u osnovi, a ni na vrhu nije bilo mnogo manje. Iz daljine, grupisani potisni motori - njih šest - izgledali su majušno ispod grdosije vozila. Bili su poput prišivene zdelaste dugmadi - ali kada se našao gore, blizu, shvatio je da je svaki od njih velik kao iglo. Saturn VI bio je čudovište; Ajvo je naslućivao koliko je strašna snaga ukroćena u njemu, jer je morala da bude dovoljna da čitavu tu masu hitne u svemir.
     "Ovaj potisnik je jednostepeni. Devet miliona funti potisne sile; to je najsvestranije vozilo u programu", reče Groton dok su se penjali u lift unutar trukture lansera. "Ranije su bila potrebna tri stepena da se stigne u orbitu, ali sada je tu uglavnom korisni teret. Ovi teretni brodovi uglavnom nemaju posadu, tako da ćemo mi biti ovaj put jedini putnici. Nećemo imati šta da radimo osim da se opustimo i uživamo u vožnji."
     "Ko će to potpaliti?"
     "Paljenje je automatsko."
     "Šta ako ne uspe?"
     Groton ne odgovori. Lift stade i oni pređoše preko visokog nogostupa koji je vodio do majušnog ulaza pri vrhu rakete.
     Ajvo pogleda dole. Betonska lansirna rampa izgledala je opasno mala s ove visine, a susedne strukture ličile su na mnoštvo belih domina. Veliki torzo Saturna VI kao da se sužavao pri osnovi, sa sićušnim obrubom na tlu.
     Ajvo ustanovi da je ščepao ogradu, u strahu od ovakve visine. Groton to izgleda nije primetio.
     "Kuda me vodite?" upita Ajvo ponovo, kada je započelo automatsko odbrojavanje za poletanje. "Da li Bred obavlja istraživanja u orbitalnoj stanici?"
     "Ne."
     "Na mesecu?"
     "Ne."
     "Gde onda..."
     "Makroskop."
     Naravno! To je bilo mesto na kom će se nalaziti Bredli Karpenter!
     Ali ta spoznaja izazva u njemu novi nalet nervoze. Bred ga nikada ne bi pozvao na neko takvo mesto osim ako...
     Paljenje.
     Ajvo pomisli da će se raketa raspasti od drmanja. Pomisli da će mu se bubna opna rasprsnuti. Pomisli na sebe kao na suvo zrno pasulja koje čangrlja u konzervi... usred tornada.
     Postepeno, kroz eksploziju zvuka i vrtoglavicu, on postade svestan smisla i primene ubrzanja pri višestrukoj sili teže. Sada je imao viziju srednjovekovne odaje za mučenje: ogromni tegovi koji polako istiskuju dah i život iz sputane žrtve. Zar je pristao na takav napor dobrovoljno?
     Slobodo volje, gde su sada tvoji...
     Ali znao je da se to na ovom nivou oseća samo nekoliko sekundi. Nadao se da nikada neće biti u prilici da to isto trpi minutima. Grudni koš ga je boleo dok se teret na njemu oklevajući smanjivao; njegova borba za vazduh nije bila figurativna.
     Konačno nastupi slobodan pad. Onda potres od koga bride kosti, kada je donji segment rakete bio odbačen i povratak ubrzanja, ovaj put sa silom koja se dala istrpeti.
     "Hej!" prodahta Ajvo. "Zar nisi rekao da je ovo jednostepena stvarčica? Šta ćemo..."
     "Rekao sam jednostepeni potisnik. Ne baš najekonomičniji način da se postigne brzina za bekstvo od sile teže, ali pouzdan. Vlada je želela da jedan model postane standard i ovo je bilo to. U stvari, te odbačene ljuske prilično dugo ostaju u orbiti; dosta ih je pretvoreno u korisne radionice u svemiru, a na kraju ćemo ih sve poobarati i metal iskoristiti za novu stanicu. To bi trebalo povoljno da deluje na poreske obveznike." Činilo se da Groton nema nikakvih problema sa govorom pri ovom ubrzanju.
     Koliko će dugo trajati putovanje? Rešio je da ne pita. Bilo je poznato da je makroskopska stanica na pet ili šest svetlosnih sekundi od Zemlje - što će reći oko milion i po kilometara.
     Konačno se završi drugi pogon i ustali se stanje slobodnog pada. Groton je zaspao privezan za ležaj. Ajvo to shvati kao naznaku da će preostali deo putovanja biti dug i dosadan, pošto nisu imali šta drugo da rade osim da se voze. Nije mogao čak ni da se divi pogledu; jedno jedino okno gledalo je samo u prazninu. Pokušao je o tome da razmišlja kao o evokativnom povlačenju sa Zemlje, iz Doma Predaka, ali mašta ga je ovaj put izneverila. On zadrema.
     Sanjao je detinjstvo: kada je imao deset godina u velikom gradu Makonu, stanovnika tri hiljade, tri stotine i dvadeset tri prema poslednjem popisu, plus nekoliko hiljada crnaca. Njegov brat Kliford imao je osam, a mala Gertruda jedva dve godine, tog leta '52; voleo ih je oboje, ali se mahom igrao 'trgovca pamukom' sa svojim drugom Čarlijem. Zamislili bi da su preprodavci, kupovali su i prodavali i pravili tunele u zidovima dubokog jarka pored autoputa, bogatog crvenom ilovačom, kao skladišta. Kada bi prošla velika spora kola prema gradu, on i Čarli bi skočili i zahvatili punu pregršt pamuka za skladištenje. Ako su robovi, koji su vozili kola, to i primećivali, nikada ništa nisu rekli, sve dok je piratstvo bilo minimalno.
     Ili su brali plodove hikorije da im služi kao novac ili nakit; ili tragali za vrhovima strela, ili prosto pecali. Napolju je bilo zabavno. Priroda je bila divna čak i zimi, ali tada je bilo leto.
     Ponekad je lutao šumom, svirao flautu, a komšije, kad bi ga čule, samo su odmahivale glavom i osmehivale se, a robovi bi klimali glavama u ritmu.
     Ajvo se probudi dok su pristajali na makroskopsku stanicu. U stvari, spavao je u nekoliko navrata i pojeo dva obroka iz tuba, ali neopredmećeno vreme nije ostavilo ništa vredno pamćenja. I stanje slobodnog pada dezorijentisalo mu je opažanje proticanja sati. Njegov život na Zemlji činio se udaljen istovremeno i satima i godinama, druga ravan stvarnosti ili sećanja.
     I dalje nije bilo uzbuđenja. Znao je da je izveden složeni lanac manevara i da su kontrole propisno bile prebačene od Zemaljske kontrole Kontroli Stanice, moguće sa posrednim kontrolama između njih, kao da je raketa bila palica u štafetnoj trci. Ali ništa od svega toga putnicima nije bilo vidljivo. Pristajanje je bilo mirno; po svemu onome što se dalo videti, mogao se imati utisak i da izlaze iz metroa na platformu, natrag na Zemlji. Ajvo je bio razočaran; kao i svaki turista, razmišljao je naopako.
     Svemirski oficir s oznakama UN bio je u blizini, da ih proveri i da nadgleda istovar zaliha. Lakoća Ajvovog tela potvrdila je njegovu vanplanetnu lokaciju: rotiranje stanice obezbeđivalo je "gravitaciju" centrifugalnom silom, a ovo će biti unutrašnji prsten, s najmanjom stvarnom brzinom.
     Nije bilo fizičke inspekcije niti druge kakve provere; preterano iscrpni postupci na Kenediju očigledno su bili dovoljni. Ali, gde je sada trebalo da ode?
     "G. Arčer - javite se u odeljak devetnaest, zvezdana paluba, nivo sa normalnim G", reče oficir iznenada, nateravši ga da pomisli da ga upravo primaju u mornaricu.
     "To je", reče Groton. "Odbaciću vas - ili biste radije da se sami snađete?"
     "Radije bih da se sam snađem."
     Groton ga pogleda, iznenađen, ali ga pusti. "Normalno G je na osmom nivou", reče on.
     "Odeljak osam. Dobro." Ali naravno, Groton to nije čuo.
     Ajvo poslušno pređe preko i kroči u lift kako bi se spustio do označenog nivoa. Brojevi koji su označavali nivoe oživeli bi i zatreptali dok je prolazio kraj njih, veoma slično oznakama za spratove u stambenoj zgradi. Činilo mu se da može da oseti kako mu se težina povećava i kako su mu stopala teža od glave, imajući u vidu specifičnu gravitaciju. Zar je sila privlačenja tako oštro varirala?
     Upali se sijalica Nivoa osam i on pritisnu dugme sa natpisom "Stazis". Ploča kliznu u stranu i otkri odeljak još sličniji stanici metroa. Dva para šina prolazila su centralnim šahtom, a kraj njih je stajalo nekoliko kolica sa četiri točka. On zaključi, po položaju koloseka, da su šine s njegove desne strane namenjene putovanju napred, u odnosu na njegovu sadašnju orijentaciju, a one s leve kretanju u suprotnom smeru. Gde je Odeljak 19?
     Nije dopustio da ga to brine. Popeo se u kolica i smestio se u čvrsto sedište, potraživši kontrole motora. Nije ih bilo: samo prazna ljuštura, kao da je izbačena u orbitu. Kraj jednog točka nalazila se jednostavna mehanička kočnica.
     Ajvo slegnu ramenima i otpusti kočnicu. Kolica se pokrenuše, nagnuvši se da pređu na glavne šine, i on shvati da ga pokreće gravitacija. Očigledno su šine bile nagnute naniže ili napolje i tako omogućavale kolicima da se kotrljaju sve dok ne budu zakočena. Divno; zar postoji bolje prevozno sredstvo u torus gde je energija verovatno skupa?
     Sada je video brojeve: 96, 95, 94, i svaki je nesumnjivo predstavljao stan ili kancelariju. Oni sa desne strane bili su označeni slovom P, oni s leve slovom Z. Pristanište i Zvezdano polje, pretpostavljao je. Pošto je Zvezdano polje bilo sa desne strane, mora da se kretao prema krmi.
     Ili torusu? Gde su tačno bili pramac i krma u šupljoj krofni koja se obrtala u svemiru? Mora da je već obišao polovinu, ali u pravom smeru, pošto su se brojevi smanjivali.
     Osim što su nivoi bili ravni a šine nagnute. Tačnije, ljuske su bile zaobljene tako da odgovaraju obodu stanice nalik na glavicu luka, dok su šine imale širi luk. Tupi luk? Prema tome, kretao se prema pravom broju - ali na pogrešnom nivou. Već je bio na polovini devetog.
     Pa, jedan problem je vreme. Odbio je Grotonovu pomoć i sada će da se muva okolo po svom, kao što je i obično bilo slučaj. Čovek mora da nauči da prihvati ograničenja sopstvene samostalnosti.
     Između brojeva sedamnaest i šesnaest nalazio se vertikalni šaht i on je naveo kolica na kolosek razborito upravljajući kočnicom. Šine su se ovde izdizale i blago usporavale vozilo tako da je bilo neophodno samo minimalno kočenje.
     Bio je na jedanaestoj ljusci. Pade mu na pamet da je upravo prešao iz bliske orbite u udaljeniju, s tom razlikom što je dobio na brzini umesto da izgubi. Ili nije? U svakom slučaju, sada je težio nešto više od normale, ukoliko je mogao da se osloni na sopstvenu procenu.
     Šaht se satojao iz dva dela: jedna strana gore, druga dole. Verovatno su kapsule bile spojene petljom, uravnotežujući jedna drugu, radi daljeg ekonomisanja energijom. On se pope na deveti nivo, a onda krenu peške, unutrašnjom stazom, do stana devetnaest na zvezdanoj palubi.
     Ime na panelu vrata bilo je BREDLI KARPENTER, kao što je i očekivao. Niko drugi nije mogao da pripremi te reči prizivanja poverene Grotonu. On gurnu odeljak da klizne u stranu i kroči unutra.
     Na taj zvuk okrenu se mladić: visok, smeđe kose i očiju, mišićav i lep. Lice mu je odavalo pronicljivost i inteligenciju. "Ajvo!"
     "Bred!" Oni skočiše jedan drugome u zagrljaj, uz ćuškanje u mišice i razbarušavanje kose u oduševljenju zbog ponovnog susreta, dva suptilno slična adolescenta koja prave veseli džumbus. Onda se obojica preobratiše u mlade odrasle.
     "Bože, tako mi je drago što si uspeo da stigneš", reče Bred, prikači mrežu za ležanje i uskoči u nju. "Samo to što te vidim vraća mi detinjstvo."
     "Zar sam mogao drugačije? Poslao si za mnom vepra da mi skiči", požali se Ajvo veselo. Bilo je dobro odložiti na neko vreme ozbiljne nedoumice. I on sredi mrežu i isproba je.
     "Sve je to deo posla, svinje." Obojica se nasmejaše.
     "Ali imam jedno pitanje od suštinske važnosti..."
     "Da pogodim: Gde je krma?"
     Ajvo klimnu glavom. "To je pitanje."
     "Iznenađuješ me, burazeru. Zar još nisi naučio da ti je krma iza pramca?"
     "Um mi je nedovoljno pornografski da načini tu asocijaciju."
     "Sagni se. To ti neizostavno sleduje."
     Ajvo se prijazno osmehnu, shvativši da je red na njega da ne shvati neku vrstu šale. Ima vremena, shvatiće.
     Bred skoči na noge. "Hodi - moram da ti pokažem žensku. Posao pre zadovoljstva."
     "Žensku?" Ajvo krenu za njim u hodnik, i dalje pomalo zbunjen.
     Bred zastade na trenutak ispred devojčine sobe. "Ima potvrđeni koeficijent inteligencije sto pedeset pet. Rekao sam joj da je moj sto šezdeset. U redu?"
     "Zar je to pravi mentalni rezultat za jednu vezu?"
     "Zaljubljen sam u nju. Šta očekuješ od ovako skromnog tupana?"
     Ajvo sleže ramenima. "Tupana sa zlatnim stopalima."
     Bred se upućeno osmehnu i dodirnu zvono. Trenutak kasnije panel kliznu u stranu, pozivajući ih da uđu.
     Prostorija je bila izrazito ženski uređena. Nabrane zavese krasile su ventilacione otvore erkondišna, a zidovi su bili ofarbani pastelnoružičasto. Četke i kreme stajale su poređane na površini standardnog stola, iza kojeg je visilo ogledalo koje je čitavu stvar pretvaralo u neku vrstu toaletnog stočića.
     Ovde je, pomisli Ajvo, smešten neko ko želi da čitava stanica zna da je tu prisutna jedna dama. Neko ko inače nije siguran u sebe?
     Koliko žena ima ovde, u makroskopskoj stanici? Kakav im je status, bez obzira na zvanične sposobnosti? Bilo je nečeg ambivalentnog u Bredovom stavu prema ovoj ovde.
     Ona se pojavi iz susednog odeljka. Bila je nešto viša od proseka, uskog vrata, struka, člankova; u kukovim i grudima poput statue. Tip starlete, pomisli Ajvo, postiđen Bredovom površnošću. Kosa joj je bila duga do ramena i sasvim crvena, a kada je podigla pogled, oči su joj bile kontrastno plave.
     "Afra, ovo je Ajvo Arčer, moj stari prijatelj iz srodnog projekta."
     Ajvo se isceri, uz neko osećanje nelagodnosti, za koje nije mogao da pronađe razlog. Šta bi njemu mogla da znači ova mačka?
     "Ajvo, ovo je Afra Glin Samerfild."
     Ona se osmehnu. Sunce nad močvarom.
     Bred nastavi da priča, ali Ajvo nije čuo reči. U jednom jedinom fotografskom blesku ona se potpuno ustisnula u njegovu svest. Afra Glin Samerfild: prethodni utisci, prethodne veze - sve to nije bilo ništa. Nosila je pomalo arhaičnu haljinu, sa srebrnastim nitima, a umesto cipela imala je bele papuče.
     Linije njenog tela:

     Unutra i spolja, ka severu i jugu, krivudaju peščani sprudovi
     Kao pod srebrom protkanom haljom slatki devojački udovi.

     Afra: unutra i spolja, čvrsti slatki udovi, kosa boje sutona u Džordžiji. Glin: srebrom protkana prijateljica njegovog prijatelja. Samerfild: krivudavi sprudovi koji mu se sviđaju.
     Afra Glin Samerfild: pri ovom pogledu, Ajvova voljena.
     Smatrao je sebe praktičnim kada je o romansama reč, sa disciplinovanim snovima. Prihvatio je činjenicu da je ljubav neizvodljiva za nekoga ko je u njegovom jedinstvenom položaju.
     Izvodljivost je preduhitrila stvarnost.
     "Hej, zaćoreni - probudi se!" uzviknu veselo Bred. "Ona svakoga tako tresne prvi put. Mora da je u pitanju ta njena sjajna bakarna kosa kojom se razmeće." On se okrenu Afri. "Bolje da ga izvedem odavde da se oporavi. Veže mu se jezik u blizini prelepih devojaka. Vidimo se za jedan sat, važi?"
     Ona klimnu glavom i posla mu poljubac.
     Ajvo ga je pratio u hodnik, jedva svestan. Bio je stidljiv sa devojkama, ali ovo je bilo drugačijih razmera. Nikada ranije nije bio tako potpuno smožden.
     "Hajde. 'Skop će ti srediti želudac."
     Nekako su se već nalazili na prvom nivou. Tu obukoše laka odela pod pritiskom i uđoše u nešto što je Ajvou izgledalo kao vazdušna komora. Bio je to visok cilindar prečnika manjeg od četiri stope, koji je pokazivao pravo prema središtu krofne, ali pod uglom, i završavao se tavanicom nalik na mehur.
     Bred dodirnu dugmad i vazduh oko njih bi isisan i zamenjen žućkastom maglom. "Sad čvrsto stoj i drži rukavice spojene, ovako", reče Bred i pokaza mu. "Postaraj se da održavaš ravnotežu i isturi laktove, ali napni se, kao da očekuješ da ćeš visiti o njima. Izdahni do pola, zadrži dah i nemoj paničiti. Važi?" Glas mu je bio izmenjen zbog hermetičnih kaciga.
     Ajvo posluša jer je znao da njegov prijatelj nikada ne daje nebitna uputstva. Bred izvuče prozirnu cev sa filterom na jednom kraju i ubaci u nju sićušnu sferu. Onda navi elastičnu kuglu na kraj sa filterom.
     "Cevčica za gađanje graškom", objasni on, "Mlad sam u srcu." On uperi cev pravo gore i snažno stisnu kuglu.
     Ajvo vide prugu dok je hitac odlazio naviše. Onda bi lansiran u svemir, u nekontrolisano premetanje. Džinovski torus stanice naginjao se oko njega, usta bez lica, čudovišni snopovi spojeva njenih segmenata podsećali su ga na vertikalne napukline u osušenim, napućenim usnama.
     Ruka ga uhvati za stopalo i umiri. "Nisi me slušao", reče Bred prekorno, lica iskrenog pod mehurom kacige. "Rekao sam ti da paziš na ravnotežu." Glas kao da mu je dopirao iz dubina, sada prenošen samo fizičkim kontaktom među njima.
     "Nisam te slušao", reče Ajvo skrušeno. On pogleda uokolo i ustanovi da lete prema središtu stanice: metalnoj kugli od dvanaest metara učvršćenoj najlonskim žicama koje su se pružale do unutrašnjeg ruba torusa. On i Bred su još lagano rotirali, nešto Ajvovog kretanja prešlo je i na njegovog prijatelja, ali u stanju slobodnog pada to je bilo pre nezgodno nego zabrinjavajuće. Morao je stalno da popravlja pravac kako bi zadržao pogled na odredištu.
     "Nemoj mi reći, daj da pogodim", reče Ajvo kada je postalo jasno da Bred ne namerava da objasni. "Izbacio si jedan - jedan mehur, pa nas je atmosferski pritisak istisnuo napolje. Pošto je tvoja svemirska komora sa vazdušnim pištoljem uperena u središte...
     "Vidim da si povratio vijugu ili dve. U stvari, malo sam se razmetao; to i nije baš prihvaćena tehnika. Traći se gas, a opasna je za neiskusne, da pomenem samo nekoliko primedbi. Trebalo je da čekamo na katapult. Naravno, niko to ne radi. Ali opet, grešiš što se tiče cilja. Cevčica je nagnuta kako bi kompenzovala ugaoni momenat; u suprotnom, svaki put bismo promašili metu zbog obrtanja torusa. Ako se sve to zanemari, pretpostavka ti je bila dobra."
     "Aha."
     "Sad pazi na to gde ćeš stati pri spuštanju." Bred skloni ruku, gurnuvši stopalo taman dovoljno da poništi preostalo obrtanje i pošalje Ajvoa malo napred, i on pade uspravno ka tamnoj površini veštačkog planetoida.
     On sada vide da su učvršćivači bili zapravo laki lanci. Oni su samo usidrili masu u mestu, da je dolasci i odlasci poput njihovog ne izbace iz odgovarajućeg položaja. Svaki je bio prikačen za magnetski privršćen klizni valjak tako da rotacija krofne nimalo ne utiče na obrtanje kugle.
     "I ovo je pravi makroskop?" upita on pre nego što se setio da glas ne može da mu se prenosi kroz vakuum, sada kad je ostao bez kontakta. To je očigledno i bio 'skop, savesno izolovan od neželjenog kretanja i smetnji. Nije ni posumnjao da je njihov prilazak bio posmatran, ili prethodno odobren.
     Makroskop je bio najskuplja, najvažnija sprava koju je čovek ikada izbacio u svemir. Projekt je bio međunarodno finansiran, sa takvim i osobljem, kao istraživanje od javnog interesa; to je značilo da, iako nijedna vlada pojedinačno nije želela da utroši toliko velika sredstva na tako nategnutu spekulaciju, nijedna nije mogla sebi da priušti to da potencijalne koristi u potpunosti prepusti drugima.
     Kompromis je doveo do moćnih dostignuća. Makroskop je funkcionisao, a svaki učesnik imao je pravo na njegovo korišćenje proporcionalno ulaganju, kao i podjednako odmereni deo svih prikupljenih informacija. To je bilo uglavnom sve što je Ajvo o tome znao; koliko je tačno sati pripadalo kome, bilo je stroga tajna. Dosta rezultata bilo je opšteg karaktera: detalji o astronomskom istraživanju koji su astronome terali da zinu. Činilo se da 'skop daje izuzetno fine slike. Mnogo toga bilo je skriveno od običnog čoveka, ali strahopoštovanje koje je ovaj instrument izazivao bilo je nepodeljeno.
     Mislio je o tome kao o nečemu što u suštini nije ništa drugo do džinovski nos koji njuši tajne Galaksije. Još mu je to ulivalo strah.
     On se konačno dočeka, gotovo u strahu da će njegov momenat sile izbaciti mašinu iz položaja. Bred se spusti iza njega, kontrolišući svoje obrtanje, i glatko se dočeka na noge. Ajvo zaključi da će morati da savlada tu tehniku: njegovo spuštanje bilo je nespretno.
     Bred ga uze za ruku kako bi mogli da komuniciraju. "Moraćemo da sačekamo na dozvolu za ulazak. Moglo bi da potraje i nekoliko minuta ukoliko je u sekvenci snimanja. Samo se opusti i uživaj u pejzažu."
     Ajvo učini tako. Oprezno zvirnu ka sunčanoj strani, znajući da je sol mnogo češći ovde u svemiru nego posmatraču zaštićenom Zemljinom atmosferom.
     Tamo je lebdela čudovišna raketa, slična onoj koju je upamtio.
     "Šta Saturn VI radi ovde? Mislim, kompletan. Mislio sam da potisni stepen nikada nije izašao iz orbite."
     "Tačno. Ovaj je u orbiti."
     "Zemaljskoj orbiti, što se praviš lud? Ovo je Sunčeva orbita, ako se nisam potpuno zbrkao."
     "O, može on da putuje daleko - ako se ponovo napuni gorivom. To je Džozef, naše vozilo za hitne slučajeve. Tamo ima dovoljno energije da nas žurno izbaci na bezbednu udaljenost - ako to ikada bude neophodno. Lično, rekao bih da je svemir bezbedniji od burne Zemlje koja puca po šavovima. Džozef je zapravo dovukao 'skop u ovu orbitu. Sada je napola u penziji: nema smisla slati starog gospodina kući praznog."
     "Mora da ima puno umfr kad mu kresneš iskru pod repom. Bez gravitacije..." Potisak, znao je, ne bi se promenio; ali ovde mu se uopšte ne bi suprotstavljala privlačna sila planete, tako da je krajnji efekat morao da bude mnogo veći korisni teret ili veća brzina.
     "Da budemo sigurni. Petljali smo po njemu na QT. Još koristi vodonik kao radni fluid, ali skladišti ga u čvrstom stanju. Ali bez paljenja - sagorevanje u hemijskom motoru je samo sredstvo, a ne svrha. Računa se brzina izbačene potisne sile, znaš, a ne zagrevanje motora per se, iako..."
     "Izvini, Bred. Ne znam. Ako već moraš da mi objašnjavaš tehničke pojedinosti..."
     "Mogu ti to uprostiti, Ajvo. Ali prosto ne mogu da odolim da se malo pravim važan, zato što sam ja bio taj srećnik kom se desilo da iz 'skopa izvuče ključ."
     "Stvarno dobijaš tehnologiju od..."
     Bred pomeri prst u njihovom starom znaku za oprez. To je podrazumevalo da pitanje ima neke nezgodne aspekte koji su mogli da se razjasne samo privatnije, a što je opet podrazumevalo da njihov trenutni razgovor može nekako da se prisluškuje. Možda preko kućišta makroskopa. A to je podrazumevalo...
     Ajvo umuknu. Tajanstvene zavere ga nisu uzbuđivale; vraćale su mu nemir u stomak. Isuviše toga se desilo u poslednjih nekoliko sati.
     "Već godinama imamo osnovnu teoriju o prilagođavanju atomske reakcije gasnog jezgra propulzijama, ali to je skopčano s opasnošću. Možemo da smešamo radni fluid - to je vodonik koji rigamo iz repa rakete kako bi se ona kretala - direktno sa fisionim uranijumom u komori. To podiže gas do temperature koja omogućuje specifični impuls deset puta bolje nego što možemo da učinimo sa hemijskim sagorevanjem. Ali, to je prevruće. Topi svaki poznati materijal u kome ga držimo. Ono što sam otkrio bila je tehnika štita za toplotu koja - pa, Džozef ti možda izgleda obično, ali on je Saturn VI samo po spoljnom izgledu. Njegov motor proizvodi potisak od preko deset gravitacija - a može da ga održi gotovo nedelju dana pre nego što mu ponestane vodonika. Naravno, toplote mu nikada ne ponestane. Kada bi samo umeo da ceniš faktor kojim to prevazilazi sve najbolje što je Zemlja ranije poznavala..."
     "Bred, cenim ja to s vrelim žarom. Ali, ja sam još samo šljaker. Nikada nisam imao tehničku obuku. Biću srećan da ti verujem na reč da može da obavlja posao, kakav god posao bio."
     Razgovor prestade. Ajvo je znao da Bredova osećanja nisu povređena. Samo su izveli dijalog dalje od tačke opasnosti - bitnosti za makroskop? - tako da je sada bilo bezbedno da zaćute.
     Pažnja mu je bila usmerena na stvari koje neposredno treba da uslede, ali sada je zurio iza ruba stanice, dalje od neprijatno brilijantskog sunca, i video zvezde. Na sopstveno iznenađenje, zaključio je da mu izgledaju poznato.
     Ursa Major - Veliki medved - jasno se video, i pokazivao naniže prema Ursa Minor. A ko je bio taj Ursa? uvek se pitao. Nikakva dama, već medvedu žena! odgovarao je uvek. Zmaj Drako svijao se oko Malog medveda. Prateći tu liniju, kojom je Veliki medved pokazivao kraj Polarne zvezde, mogao je da putuje mnogostrukom brzinom svetlosti skroz do Vodolije, neprekidno za petama Jarcu. Progonilac je bio tako blizu, ali nije mu bilo suđeno da ga ikada sustigne. To je Ajvoa zbog nečega rastužilo; činilo se da u tome postoji neka posebna, lična tragedija, mada nije mogao da zaključi zbog čega tako misli.
     Svetlost koju je u tom trenutku opažao mnoge od tih zvezda stvorile su pre više od veka, ili čak i mnogo ranije. Možda je neko od tih svetlucanja poticalo iz vremena kada je on, kao četrnaestogodišnji dečak, organizovao četu omladinaca sličnih sebi da vežbaju sa lukom i strelom. Tako je "Strelac" - tako žestoko patriotski, dok su se oblaci nacionalnog razdora skupljali, označio kraj života kakav je do tada poznavao. A opet, isto tako mogli su ga nazvati po flauti kojom je svirao serenade mladim damama. Ime "Tutor", kada je kasnije predavao u koledžu, studenti su iskvarili u "tutumrak". Ili "Orač" zbog pasaža koje je voleo da citira iz Orača Pirsa...
     Tada je bio kultivisan, učtiv, prijatan, dostojanstven, pun moralne prefinjenosti. Sa nepunih petnaest godina upisao se na Ogltorp univerzitet u Midveju, Džordžija, začešljavši svoju svetlu kosu na stranu i iza ušiju. Nosio se dobro, ali ne i razmetljivo. Već mu se nazirala pogurenost u ramenima, ali bio je žustra koraka. Atletika mu nije bila po ukusu.
     Na koledžu je bilo pedeset studenata.
     Muzika i knjige bili su mu najdraži drugovi - ali lepe mlade dame nikada nisu bile sasvim zaboravljene.
     Jednom ga je jedan student pogrešno razumeo i proglasio ga lažovom. Smesta je udario tu osobu, iako nije bio naročito jak. Student je izvukao nož i zabo mu ga u bok jedan inč duboko, ali on se nije predao. Od tada je upamćeno da nije kukavica.
     "Šta misliš o Afri?" upita ga Bred.
     To ime ga istog trenutka vrati natrag. Šta vredi davnašnja hrabrost kad je današnja bitka izgubljena? "Ti to ozbiljno s njom?"
     "Ko ne bi? Video si je."
     "Bred, ona je sto i dva posto belkinja!"
     "Jašta! Njen DAR pedigre pruža se do saksonskog osvajanja."
     Ajvo se pokorno osmehnu. "Projekt..."
     "Projekt je završen. To znaš. Sada smo slobodni građani."
     "Ne možeš izbrisati prošlost. Kada bi znala..."
     Bred ga pogleda čudno. "Rekao sam joj da je bilo nekoliko projekata, povezanih ali diskretnih. Da sam bio izbačen s ispitivanja IQ."
     "Izbačen!"
     "Kako bih inače rekao za koeficijent inteligencije od sto šezdeset kada se ciljalo na dvesta?"
     "Shvatam. A šta si joj rekao, odakle sam ja?"
     "Samo istinu, Ajvo. Da je jedna privatna fondacija prikupila odabrane iz svakog kutka sfere i..."
     "I ukrštala ih sve do multirasnog pretka od kog se pretpostavlja da je čovečanstvo započelo. Znači, ja sam iz paleolita."
     "Ne baš, Ajvo. Vidiš..."
     Prekinu ih podizanje ploče. Blizu je bilo puštanje unutra.
     U unutrašnjosti se nalazila nagomilana masa ploča, ali bilo je tu mesta za nekoliko ljudi, ukoliko paze na laktove. Kratak tunel iza vazdušne komore otvarao se u grubo sferični odeljak. Ajvov prvi utisak odnosio se na mašineriju: svuda su bili brojčanici i poluge, koje su virile sa svih strana. Bilo mu je teško da se orijentiše zato što ovde nije bilo gravitacije niti vizuelnog "gore". Gde god da je spustio stopala bilo je tle; blaga magnetska sila koja ga je držala za spoljni trup i dalje se osećala.
     Dežurni tehničar već je ulazio u svoje odelo. Bred mu se obrati na stranom jeziku, dobi kratak odgovor i reče: "Ajvo Arčer - Amerikanac." Čovek učtivo klimnu glavom.
     "Vidiš, sve je vrlo pažljivo priređeno", reče Bred dok su čekali da čovek dovrši proveru svog odela. "Trideset nacija je uložilo gotovinu u ovaj projekt i svakoj je dodeljeno - ali to mora da znaš. Svakog dana šaljemo precizne podatke."
     "Ovo je američki sat?"
     "Ne. Osoblje se ovde ne gnjavi zvaničnim budalaštinama. Ovaj džentlmen i nije džentlmen - što će reći, nije gentil. Neprevodiva igra reči: gentile - onaj koji ne pripada jevrejskoj (semitskoj) rasi. - (Prim. prev.) On je izraelski geolog koji obavlja posao za Indoneziju. Njihov geolog je zauzet privatnim projektom."
     "Znači, neko plaća za tu uslugu?"
     "Tako je. Indonezija će dobiti rezultate a domaća država neće imati pojma o tome."
     "Kako onda mi možemo da se ubacimo?"
     "Zaposeo sam sam otvor za važniji posao. Razume on to."
     "Samo da bi mi pokazao makroskop? Bred, ne možeš..."
     Izraelac podiže rukavicu. "Sasvim je u redu, g. Arčer", reče. "Ne sumnjamo u dr Karpentera." On stavi kacigu, uspostavi pritisak u svom odelu i pope se u komoru. Ajvo nije zapazio nikakav udar vazduha izduvanog napolje; ovde nije bilo takvih igara. Čovek se verovatno povlačio duž jednog od učvršćujućih lanaca, ne uzdajući se ni u kakvo lebdenje kroz vakuum. Bio je to razumniji postupak, kakav se Ajvou više dopadao.
     Bred se smesti u nekakvo kontrolno sedište i poče da podešava raznovrsne instrumente. Ajvo pokuša da shvati, bar donekle, čemu služi niz brojčanika i svetala, ali bez uspeha; bilo je to suviše komplikovano.
     "Dobro, prijatelju, sami smo. Ovde nema prisluškivača. Toliko mogu da znam."
     Ponovo ga obuze nervoza. Sada će preći na stvar. "Zašto si me pozvao?"
     "Treba nam Šen."
     Ajvo dočeka ovo tišinom. Znao je.
     "Ne volim da ti ovo radim, veruj mi", reče Bred sa iskrenim izvinjenjem. "Ali ovo je od suštinske važnosti. Ovde smo u gadnoj nevolji, Ajvo."
     "Prirodno da ti nije nedostajalo moje prijatno i nedotupavno društvo. Ne samo da bi se razmetao svojom fantastičnom tehnologijom i svojom fantastičnom devojkom."
     Bred je izgledao daleko zreliji kada je bio ozbiljan, a sada je bio daleko ozbiljniji nego što je to pokazivao bukvalni sadržaj onoga što je govorio. "Znaš da mi se sviđaš, Ajvo. U srcu si jedan prokleti puritanac i plašiš se svega što previše smrdi na zadovoljstvo, tako da ne mogu da shvatim šta radiš ovde, u svemirskoj eri, umesto da si u Konfederaciji iz devetnaestog veka. I dalje mi je lepo u tvom društvu, više nego u Šenovom, i ne bih izmenio niti jedno slovce tvojih arhaičnih i poetičnih maštarija. Ali ovde je - pa, zvuči kao kliše, ali ovde jeste u pitanju svetska bezbednost. Iskreno, toga mi je preko glave. Da su tvoje hirovite sposobnosti dovoljne..."
     "Znači, sviranje na običnoj flauti proglašeno je za hirovitost, a..." Ali, znao je na šta Bred misli, koliko god to nije želeo. "A ko je mlada neznalica koja se sa sto dvadeset pet upinje da posavetuje model tipa sto šezdeset? Pogotovo kada zna da je to laž, jer je jedan jedini član projekta procenjen na dvesta i..."
     "Ma daj, Ajvo. Znaš bolje od bilo koga da su te brojke besmislene. Sa svom iskrenošću ti velim da je situacija očajnička, a Šen je jedini koga znam sa potencijalom da se ponese sa njom. Imam tu privilegiju da ga zovem samo kada mi je stvarno potreban. Pa, prošlo je dvadeset godina i zaista mi je potreban. Zemlji je potreban. Moraš to da učiniš."
     "Ne mislim samo na sebe. Bred, jednom kada pustiš duha iz boce - znaš šta je Šen. Tvoj posao, tvoja devojka..."
     "Možda se odričem svega. Znam. Nemam izbora."
     "Pa, ja imam izbora. Moraćeš prokleto dobro da mi dokažeš da lek nije gori od problema."
     "Zbog toga si ovde. Moraću, ipak, najpre da te upoznam sa prirodom i funkcijom makroskopa, pre nego što budem mogao da ti dokažem. A onda..."
     "Neka bude jednostavno. Ne mogu čak ni da čitam tvoje brojčanike."
     "Dobro. U osnovi, makroskop je čudovišni komad jedinstvenog kristala koji odgovara na aspekt radijacije nevezan za bilo šta što je čovek bio ranije u stanju da izučava. To se svodi na izuzetno slab, ali fenomenalno jasan prostorni signal. Ugrađeni kompjuter prosejava buku i prevodi suštinu u koordinirane slike. Proces je složen, ali dobijamo bolju definiciju slike nego što je to moguće kroz bilo koji drugi medijum, bez izuzetka. To je isprva bio glavni nedostatak."
     "Superiorna definicija je problem?"
     "Pokazaću ti." Bred sede za nezgrapnu aparaturu, navuče nešto nalik na kacigu sa neprozirnim naočarima i nakrivi glavu kao da osluškuje. Ajvo oseti novi ubod nervoze i shvati da to potiče od veštačke sličnosti između ovih naočara i naočara za sunce koje je kupio dok je pokušavao da izbegne Harolda Grotona. Gledano unazad, stideo se zbog čitave protekle epizode; postupio je budalasto. On odbaci sećanje i usredsredi se na Bredove pokrete.
     Leva ruka lebdela je iznad tastature koja je podsećala na kompjutersku. To verovatno i jeste bio kompjuterski input, podseti Ajvo sam sebe. Preko ručnog zgloba nalazio se remen kako bi sprečio ruku da odlebdi dalje, u nedostatku gravitacije; bilo bi nezgodno otpuštati tastere bez sidrišta telesne težine. Desna ruka držala je neku vrstu lopte usađene u tanku šipku, prilično nalik na staromodni automobilski menjač. Dok su se levi prsti pomerali, velika konkavna površina sijala je iznad Bredove glave.
     "Ući ću zbog tebe u glavni ekran", reče Bred. "Primetićeš da prstima kontrolišem kompjutersku postavku; to pokriva pravac, domet i žižu, a ništa od toga nije dovoljno jednostavno da bi ga kontrolisali ljudski refleksi. I same ćudi planetnog kretanja, kada ta planeta nije naša, dovoljno su komplikovane, naročito kada želimo da zadržimo određeni deo njene površine u žiži."
     "Svestan sam planetnog kretanja." On se seti jednog od svojih starih omiljenih zadirkivanja. "Morao sam na tome da radim kada sam hteo da kritikujem koncept vremenskog putovanja. Ako se čoveku podari čudesna sposobnost da skače napred ili nazad kroz vreme, bez drugih vrsta putovanja, stigao bi ili u središte svemira ili duboko pod zemlju, zato što se Zemlja neprestano kreće. Bilo bi to kao da pokušavaš da skočiš sa rakete u pokretu, a onda ponovo da naskočiš na nju."
     "Svejedno, mi pomoću makroskopa putujemo kroz vreme", reče Bred osmehujući se.
     "O, znači vraćaš se nadgledanju koncepcije svog dede?"
     "Taman posla." Bred otvori šake. "Usredsrediću se na prethodno kodiranu lokaciju: planetu Zemlju. Kompjuter koristi tabele s položajem nebeskih tela kako bi precizno sagledao sve planete i mesece Sunčevog sistema, kao i mnoge asteroide i komete. Dugme za desnu ruku omogućuje nam lično podešavanje; pošto se jednom izvedu teške kompenzacije, ovu kontrolu koristimo da otrčimo nekoliko stopa u vremenu, ili da dobijemo različite uglove gledanja. Upravo orbitiramo oko Sunca na oko devet stotina hiljada milja od Zemlje - što je, po međuplanetnim rastojanjima, odmah tu, u komšiluku. I upravo dovoljno daleko da smanji perturbacije meseca. Evo."
     Ekran je bio ispunjen mutnim crvenilom. "Ako je to Zemlja, onda je politička situacija krenula nagore otkad sam otišao sa nje", primeti Ajvo.
     "To jeste Zemlja - samo njeno središte. Po koordinatama."
     "Središte? Bukvalno?"
     "Definicija, problem, seti se. Naše korigovane koordinate probijaju samo srce tela. Slika je u razmeri jedan prema jedan."
     "Prirodna veličina. To može da..."
     "Makroskop može da prodire kroz materiju, da. Kao što sam ti već rekao, ovde se ne bavimo baš svetlošću, iako je vremensko zakašnjenje slično. Ovo predstavlja užarenu srž naše planete kakva je bila pre pet sekundi, zaklonjenu automatskim vizuelnim osiguračima i filterima, naravno. Moraćemo da odlebdimo oko četiri hiljade milja od te tačke kako bismo dobili površinu, a većina ljudi pretpostavlja da je to sve u šta 'skop gleda. Evo tu, možeš da zamisliš implikacije koje se odnose na geologiju, rudarstvo, paleontologiju..."
     "Paleontologiju?"
     "To su ti fosili. Već smo imali nekoliko spektakularnih otkrića prilikom rutinskog tumaranja. Za nekoga tu leži rad za čitav život."
     "Čekaj! Nisam ni ja tolika neznalica, profesore. Mislio sam da se kosti nalaze na velikim udaljenostima, čak i u dobrim fosilnim slojevima. Kako možeš neku od njih da razaznaš kad si usred nje i ne gledaš je odozgo, u vitrini? Svakako ne bi mogao da je vidiš takvu."
     "Veruj mi, momak. Izvodimo na datom nivou ubrzano ispitivanje i snimamo to na traku. Mašina izvodi stalnu spektroskopsku analizu i aktivira signal kad god naiđe na nešto što bismo mogli da poželimo. A to je tek početak."
     "Spektroskopska analiza? Rekao si da makroskop ne koristi svetlost."
     "On je i ne koristi, tako je, ali mi da. Programirai smo ga po uzorcima: svaki element iz periodične tabele. Tako smo u mogućnosti da prevedemo ulazni impuls u vizuelno predstavljanje, prilično nalik na televizijski prijemnik. Istina je, makroni su tačniji od svetlosti, zato što se ne rasipaju lako niti trpe takve neprijatnosti kao što je crveni pomak. Spektroskopija je u stvari izlišan korak, ali radimo je zato što smo ovde opremljeni da beležimo i analiziramo svetlost. Kad jednom izmenimo alat tako da se orijentišemo na originalni impuls, preciznost će nam se povećati stotinama puta."
     "Tako je fino?"
     "Tako fino, Ajvo. Tek počinjemo da sagledavamo potencijal ove tehnike. Makroskop je krupniji korak ka univerzalnom znanju nego što je atomska energija ikada bila za univerzalnu moć."
     "Tako sam čuo. Ali ja sam ti malo priglup, kao što znaš. Nameravao si da mi kažeš zbog čega je tako teško prilagoditi se superiornoj definiciji, čak i sa kompjuterskim navođenjem."
     "Jesam. Evo površine Zemlje, pedeset stopa iznad nivoa mora, gledana odozgo. Još jedna programirana lokacija."
     Ekran postade promenljiva traka boje.
     "Da ponovo pogađam. Aparat za posmatranje vam je stacionaran, zar ne? A globus se okreće pri ekvivalentu od hiljadu milja na sat. Kao da letiš mlaznjakom nisko blizu ekvatora i viriš iz spremišta za bombe."
     "Mašta ti je puna nasilja za jednog pacifistu. Ali da, baš tako nekako. Ponekad iznad okeana, ponekad iznad kopna, ponekad ispod planina koje se uzdižu iznad nivoa snimanja. A ako se pomerimo naviše..." On podesi kontrole i prizor uskoči u žižu.
     "Na oko milju visine", reče Ajvo. "Prizor postane jasan, ali suviše je daleko za intimno ispitivanje. Da." Posmatrao je kako zemljište klizi. "Zašto ne vidimo samo vazdušni zastor? Ono što sada imamo jeste svetlosna slika, perspektiva i sve drugo."
     "Ono što vidimo jeste ponovni prevod makroničke slike izazvan vidljivim zračenjem koje prolazi kroz tu tačku u prostoru. Možda je bolje da ti ipak dam i tehničke podatke."
     "A-a. Samo mi odgovori na ovo: ako je tako oštro na planeti Zemlji sa pet svetlosnih sekundi, može li da se bavi i drugim planetama? Može li da pogleda Jupiter sa milju visine, ili čak Pluton? Ako može..."
     Oprema na glavi nakrivi se kada Bred mračno klimnu glavom. "Počinješ da shvataš kakvo veličanstveno oruđe imamo ovde. Da, možemo da istražujemo i druge planete našeg Sunčevog sistema sa jedne milje iznad nivoa tla - kod onih koje imaju tlo - ili sa jednog inča, ili sa bilo koje tačke iznutra. Možemo takođe da na sličan način istražimo i planete drugih sistema, sa tako malo gubitka u definiciji da se udaljenost može prenebregnuti."
     "Drugi sistemi..." Ovo je bilo daleko više nego što je očekivao. "Koliko daleko..."
     "Gotovo bilo gde u Galaksiji. Ima smetnji u preklapanju slika blizu središta Galaksije, što strašno komplikuje stvari, priznajem, ali dokazano je da na drugim stranama postoji dovoljno toga zanimljivog da imamo šta da istražujemo nekoliko vekova."
     Ajvo odmahnu glavom. "Mora da te pogrešno razumem. Kako ja shvatam, galaksija Mlečni put prostire se, po širini, na preko stotinu i deset hiljada svetlosnih godina, a mi smo negde trideset pet hiljada svetlosnih godina daleko od središta. Tvrdiš li ti to da možeš da dobiješ u prirodnoj veličini sliku sa nivoa tla planete koja orbitira oko zvezde udaljene, recimo, pedeset hiljada svetlosnih godina?"
     "Da, teorijski."
     "Onda je to ključ za međuzvezdana istraživanja - bez potrebe za fizičkim putovanjem. Zašto odlaziti na predstavu kad možeš da je vidiš na TV-u?"
     "Baš tako. Ali nas sputavaju upravo te obične praktične stvari o kojima smo upravo razgovarali. Možemo poprilično kompenzovati rotiranje i orbitalna i zvezdana kretanja - ali nije svaka planeta tako troma kao Zemlja." On zgrči prst i ponovo se uspostavi visina od pedeset stopa, ovaj put nepomična. "Pravilno programiran, kompjuter može da upravi putujuću žižu tako da prati vrtoglave petlje svake pojedine planete, kao što čini sada, tako da obezbedi mirnu sliku. To je prilično fino podešavanje, ali za to mašinerija i postoji. Bar znamo šta je neophodno kompenzovati."
     "A ne znate za kretanja planeta koje obični teleskopi ne mogu da zapaze. Ali trebalo bi da možete da ih izračunate vrlo brzo iz..."
     "Ne možemo čak ni da pronađemo te planete, Ajvo. Stari problem igle u plastu sena. Imaš li ikakvu pravu zamisao o tome koliko zvezda i koliko prašine ima u Galaksiji? Ne možemo da počnemo da koristimo svoju nahvaljenu definiciju sve dok ne budemo tačno znali gde da je usmerimo. Biće nam potrebne godine nasumičnog istraživanja kako bismo uočili bilo kakvu značajnu proporciju planeta izvan našeg sopstvenog sistema, a postoji takva tražnja za vremenom na ovom instrumentu da ne možemo dopustiti da se traći na taj način."
     "Mmm. Sećam se kada sam ispustio peni na zaraslom placu. Znao sam gde je, na tri stope, ali morao sam za pet minuta da uhvatim autobus. Mislim da nikada nisam više bio tako besan i frustriran!" Prsti mu ponovo opipaše novčić u džepu: propustio je autobus ali je pronašao peni, i još ga je imao.
     "Neka taj peni bude zrno sačme, taj plac pustinja Sahara, a umesto autobusa imaš mlaznjak koji te mitraljira u brišućem letu - to ti je otprilike prava slika."
     "Ko sad koristi maštu punu nasilja? Kapiram sačmu i pustinju - ali mlazni lovac?"
     "Doći ću vrlo brzo na to. Zbog toga nam treba Šen. U svakom slučaju, trebalo bi nam na hiljade makroskopa kako bismo mogli da priuštimo tu vrstu istraživanja, a čak je i ovaj jedan jedva bio finansiran. Nameće se mnogo važnije istraživanje."
     "Važnije od geologije, sada kada su Zemljini resursi pri kraju? Od tajni vasione? Od potrage po svemiru u nadi da negde postoji inteligentan život; od moguće potvrde da nismo jedini u vasioni, da nismo sami?" On zastade i naglo načini sasvim drugačiju vezu. "Bred, ne misliš valjda da postoje političke smetnje?"
     "Postoje, i to ozbiljne, ali nisam mislio na to. Svakako, možemo da pronjuškamo po vojnim tajnama, iskopamo prljavštinu i objavimo to - ali to ne činimo. Priznajem da sam jednom krišom snimio starletu koja se tuširala, a iznenadio bi se kada bi samo znao šta se sve u određeno vreme dešava u prosečnoj porodici iz predgrađa. Ali etika toga na stranu, sve su to trice i kučine. Bilo bi smešno pokušavati da pomoću ovoga špijuniraš ludiranje tri milijarde ljudi, iz istog razloga koji važi i za nemogućnost pokušaja pravljenja mapa planeta Galaksije. To bi bilo kao da H-bombom isteruješ vaške iz kreveta. Ne, mislimo na veliku stvar: na međuzvezdanu komunikaciju."
     Ajvo oseti jezu. "Jeste uspostavili kontakt sa tuđinima! Koliko su daleko? Šta je sa vremenskim kašnjenjem? Da li oni..."
     Bredov osmeh bio je vedar ispod naočara. "Polako, momak. Nisam rekao da smo uspostavili kontakt, rekao sam da razmišljamo o tome, a problem vremenskog kašnjenja nismo zaboravili ni na trenutak." Njegove ruke počeše da se igraju kontrolama. "Naznačio sam neke probleme rutinskog istraživanja i pravljenja mapa, ali mi posedujemo i tehnike koje nisu rutinske. Bez obzira na vremensko kašnjenje, imamo prilično dobru predstavu o kriterijumima za život kakav poznajemo, i - dobro, gledaj."
     Ekran postade okvir za tuđinski pejzaž. U prvom planu uzdizao se čvornovati trup nalik na drvo, žute boje, groteskno izuvijano. Iza toga bilo je crvenkasto grmlje čije su stabljike podsećale na izvitoperene knedle umočene u lepak. Nebo je bilo svetloplavo, s nekoliko paperjastih belih oblaka, ali Ajvo je bio siguran da to nije Zemlja. Bilo je u tome nečeg tuđinskog, što ga je ujedno opčinjavalo i strugalo po njegovom senzibilitetu, iako, ruku na srce, nije mogao da prepozna ništa neobično, osim vegetacije.
     "U redu", reče on konačno. "Šta je to?"
     "Planeta Džonson, deset svetlosnih minuta od zvezde F8, udaljene oko dve hiljade svetlosnih godina od nas."
     "Mislim, šta je to što mi smeta kod toga? Znam da je tuđinsko, ali ne znam kako to znam."
     "Tvoje oko reaguje na proporcije vegetacije. Ovo je malo veći svet od našeg i atmosfera je gušća, tako da se stablo i granje odupiru većoj težini i snažnijem pritisku vetra, pa reaguju drugačije nego što bi reagovale zemaljske biljke u sličnoj situaciji."
     "Znači, po tome znam!" nasmeja se on.
     Bred ponovo pomeri kontrole i prizor se izmeni. Ovo je bio pogled na travnatu ravnicu sa veće visine, iako je trava bila čudna, sa stalagmitima koji su se bez reda uzdizali iz nje. Na izmagličastoj udaljenosti videle su se niske planine.
     "Zemaljsko ili tuđinsko?" upita Bred zadirkujući ga.
     "Tuđinsko - ali ne mogu ništa da kažem o vazduhu ili gravitaciji, čak ni da nagađam. Šta je ovaj put u pitanju?"
     "Te projekcije imaju po dve senke."
     Ajvo načini pokret kao da izbacuje piljevinu iz uveta.
     "Ovo je planeta Holt. Tu ima nekoliko finih primeraka biljožderskih pseudosisara, ali morao bih da tragam za njima, a to sada nije vredno tolikog truda. Verovatno bih potpuno izgubio sliku kada bih isključio automatiku. Ova kruži oko zvezde G3, udaljene pet hiljada svetlosnih godina."
     "Znači, ova slika je stara pet hiljada godina?"
     "Ovaj prizor jeste, da, pošto toliko treba da makronički impuls stigne do nas. Rekao sam ti da ovde putujemo kroz vreme."
     Bred se vrati za kontrole, ali Ajvo ga zaustavi. "Čekaj malo, slatkorečivi. Ako ova planeta kruži oko jedne, slovom i brojem, jedne zvezde - odakle druga senka?"
     "Već sam mislio da nećeš ni pitati. Iza mesta odakle primamo sliku nalazi se reflektivna litica - još jedna od tipičnih uzvisina u Holtovoj kori."
     "Znači, moje podsvesno rezonovanje ipak je bilo netačno. Koliko ste pronašli ovakvih stvari?"
     "Planeta sličnih Zemlji? Do sada gotovo hiljadu."
     "Rekao si mi da ne možete da locirate planete..."
     "Određene planete ne možemo. Ali uz sreću i analizu zvuka, natrapamo na poneku. Ovo je samo majušni deo raspoloživih planeta, a verovatno smo promašili većinu najbližih, ali u takvim otkrićima slučajnost igra ulogu diktatora. Naših hiljadu planeta samo su slučajni izbor od milijardi za koje znamo da su tamo."
     "I sve imaju drveće i životinje?"
     "Teško. Imena dajemo samo najvažnijima. Manje od dve stotine poseduju život koji možemo da prepoznamo, a samo četrdeset jedna od njih ima kopnene životinje. Izgleda da je glavna specijalizacija po veličini. Mogu da ti pokažem čudovišta..."
     "Možda sledeći put. Volim čudovišta; osećam ličnu sklonost prema njima zato što uvek imaju negativnu karakterizaciju u naučnofantastičnim reprizama. Mogao bih da se ludiram s njima satima. Ali pređimo na stvar: jeste li pronašli inteligenciju?"
     "Jesmo. Gledaj."
     Pojavi se ogromna košnica. Zidovi i tuneli bili su nazidani jedni na drugima u planini, i mnoge je u potpunosti ili delimično ispunjavala neka tečnost. Čudna stvorenja nalik na sipe pljuskala su, plivala i pela se kroz lavirint, nestajući i ponovo se pojavljujući tako blizu jedna drugima da Ajvo nije bio siguran da li je uopšte dvaput video jedno isto.
     "Ovo je plantea Sung, udaljena oko deset hiljada svetlosnih godina. Proučavali smo je žestoko i intenzivno u proteklih nekoliko meseci, i implikacije nam se ne sviđaju mnogo. U stvari, prilično su zabrinjavajuće."
     Slika je putovala preko planete, prikazivala otvorenu vodu i pustinjsko kopno, s učestalim ograđenim planinama gusto nastanjenim poluvodenim stvorenjima. Ajvoa to podseti na slike plaža na kojima su se okupljali morževi; nije se videla nikakva vegetacija. On se upita šta stanovnici Sunga jedu.
     "I ovo je inteligencija? Još nisam video ništa naročito zabrinjavajuće, pa čak ni impresivno. Samo termit-zajednicu sa vrlo malo hrane. Ne nameravaju valjda da bace bombu na Zemlju?" Ali njegovo ruganje prikrivalo je nešto što je polako poprimalo uznemirujući stepen strahopoštovanja. Ovo je bila prava vanzemaljska planetna vrsta, i sama svest o njenom postojanju bila je gotovo neshvatljiva.
     "Oni jedva da mare za Zemlju. Seti se, mi smo bili u svojoj dosadnoj praistoriji ovakvi kakve njih sada vidimo. Ne sumnjam da su u ovom trenutku već izumrli."
     Slika uokviri jednu jazbinu. Izbliza, njihovi stanovnici bili su daleko manje slični fokama ili sipama. Tela su im bila ribolika, ali na izgled nezgrapna, s teškim perajima sa strane i surlastom cevi pozadi. Dva velika žablja oka bila su nasađena na vrh i uperena uglavnom unazad. Činilo se da je cev sposobna za hvatanje, kao slonovska surla.
     "Ovo je najbliže inteligenciji od svega što ste našli? Stvorenja koja žive u višespratnicama za dabrove i pljuskaju po lokvama?"
     "Ne potcenjuj ih, Ajvo. Oni su tehnološki napredni. U stvari, ispred nas su. Već čitav vek poseduju makroskop."
     Ajvo se podrobnije zagleda, ali vide samo malo domaćinstvo sa nekoliko debelih ribolikih stvorenja koja su se tromo njihala u onome što je sigurno bilo mlaka voda. Tu i tamo jedno bi štrcnulo mlaz tečnosti iz surle i kliznulo unazad - ili možda napred - od reakcije. "Možda bi bolje bilo da mi daš još malo podloge. Nešto mi nedostaje."
     "Daću ti njihovu skraćenu paleontologiju. Bili smo u njihovim bibliotekama i muzejima baš kao i u spavaćim sobama - da, imaju oni sve tri vrste, mada ne liče na naše - i prekopirali smo nekoliko njihovih animiranih tekstova. Još nismo ubacili zvuk - to je još u razvoju - ali ja ću ti prokomentarisati." On prebaci sa prizora uživo na film. "Gledaj: istorija vrste surloida - skraćeno surlir - sa Sunga."
     I Ajvo se unese, apsorbujući sliku i komentar kao celinu. Video je Sung milionima godina u prošlosti: moćne šume paprati na kopnu i sunđera pod okeanom. Iz te bogate vode izašle su ribe s plućima koje su gutale gustu i vlažnu atmosferu i ubrzo su se njihove meke jaja-kapsule izlegale na kopnu. Grabljivice su ih razbijale i otvarale pre sunca, sve dok opstanak nije naredio izleganje u telu: živi porođaj. Čak su i sićušna novorođenčad bila ranjiva i prirodna selekcija donela je, konačno, uspešan komrpomis: placentalnu amfibiju. Bilo je to polazište za klasu životinja, koje će zavladati planetom. Iz njenog pedesetmilionskog zračenja izronio je njen naslednik.
     Primitivni surloid nije bio nametljiv. Porodice njih plivale su plitkim okeanima tako što su izbacivale mlazove vode kroz njušku i pomoću peraja se nespretno pele na obalu. Bili su plašljivi: oči su im bile uperene u grabljivice od kojih su pobegli, ne u njihovo odredište. Kada su umirali, umirali su u bekstvu, ponekad u panici, udarajući u prepreke i bespotrebno se ubijajući. A opet, bili su vešti u pokretu: usisana voda mogla se usmeriti po želji izvijanjem njuške, koja je kod nekih porodica bila ojačana supstancom gadnog mirisa što je obeshrabrivala progonioca. Izoštrilo im se i čulo njuha: jednako su bile na oprezu za slučaj opasnosti.
     Jedan rod se vratio na stenje, među varljive talase, u oblast u kojoj nijedno drugo pokretno stvorenje nije želelo da se nastani. Mora su se razlikovala po plimi, i ona plima od dva bliska meseca kao da je posedovala zloćudnu strast. Veliko zaobljeno kamenje kotrljalo se unaokolo, mrvilo sve što je ležalo pod njim, i usecalo kanale u plažu i okeansko dno, a onda iskakalo na novu teritoriju, kada su se naizmenične struje konvergirale i sudarale. Tamo nije bilo bezbedno ni za kopneno ni za morsko stvorenje.
     Ove surle postale su u potpunosti amfibije i prvobitni organi za disanje mogli su da im se prilagođavaju bilo vazduhu bilo vodi, a i kombinacije su bile u procvatu. Razvile su dovoljno pameti da razlikuju promene struja, da očekuju plime i da puze iz kanala u kanal kada naiđe opasnost. Kada bi krupni morski grabljivci zašli suviše daleko u plićak, surle su skretale određene struje, izolovale, i po mogućstvu ostavljale neprijatelja nasukanog. Kada su stanovnici kopna stupali u vodu, takođe su mogli da se namame u prirodne zamke. I dalje plašljive, surle su razvile ukus za meso.
     Onda se kopno podiglo i plićaci su nestali. Bilo je to vreme očaja za surle i malo ih je preživelo, jer nisu mogle da se takmiče sa odomaćenim kopnenim i morskim stvorenjima ni u jednom potpunom habitatu. Jedna vrsta, najpametnija, naučila je kako da načini dom tamo gde ga priroda nije pružala. Nesposobna da hitro trči, brzo pliva ili uzleti u vazduh, koristila je svoje još generalizovane udove da iskopa rovove na liniji obale i dovede vodu u njih. Sačinjeni su lavirinti, koji su zbunjivali grabljivce. Oni koji bi ušli, naišli bi na ćorsokak ili uske kanale kojima nisu mogli dalje, dok bi na njih bilo bacano kamenje, ili bi bili probadani štapovima kroz ukrštene rovove.
     Kasnije su ti štapovi i kamenje bili prilagođeni i za gradnju, i nastalo je doba oruđa i oružja. Surlasti dodatak, koji više nije bio u potpunosti potreban za kretanje, usavršio se u manipulaciji; peraja su izgubila ono kapaciteta za plivanje što su imala i postala su snažni kopači. Veličina mozga je rasla. Visoka komunikacija postala je najvažnija. Vazduh koji je vibrirao kroz njušku omogućio je dijalog trubljenjem.
     Lavirint se tokom stotinu hiljada godina razvio u nešto slično gradu.
     Priroda se ponovo uzjogunila i grad je bio uništen - ali isto tako i staništa mnogih drugih stvorenja. Surle su ponovo gradile za sebe; manje inteligentne ili manje prilagodljive životinje propale su. Surle su izgubile najveći deo svoje plašljivosti a apetit za mesom im se povećao.
     Uspeh je doveo do pritiska stanovništva i prateće tražnje za sve više hrane i životnog prostora. Tako je organizovana prva kolonija, umesto ranijeg egzodusa sličnog leminzima, koji je olakšavao situaciju. Možda je prva uspešna kolonija bila samo poslednji od odlazaka naslepo. Nije bilo jasno kako su pojedinci birani da odu ili ostanu, ali potpuni spektar graditelja, lovaca i odgajivača mogao se naći u svakoj grupi. Prva kolonija se nastanila nekoliko stotina milja od domaćeg tla, na drugoj obali. Druga je otišla još dalje.
     Konačno su obale svih kontinenata planete bile izrešetane gradovima-lavirintima.
     Surle više nisu bile ni najmanje stidljive. Krupne i glatke, stupale su na teritorije svojih drevnih neprijatelja. Organizovane i pametne, osvajale su. Sa sobom su, dublje u kopno, ponele i svoja staništa, razvivši metode pumpanja, snabdevanja vazduhom i držanja vode iznad nivoa mora. Dogodila im se tehnologija.
     Kako je teren postajao nenastanjiviji, tako im je trebalo sve više i više domišljatosti. Kiše su ređe padale - izumeli su bolje pumpe; jestivi životinjski svet se smanjivao - morale su se odgajiti bolje vrste. Njuška sa surlom sada je mogla da se okreće u suprotnom smeru, da hvata predmete poput sisaljke i pomera ih okolo, ali bila je slaba; ispostavilo se da je lakše upotrebiti tu malu snagu i veliku spretnost za izgradnju mašina, pa pustiti mašine da obavljaju teške radove.
     S osvajanjem kontinenata i nastavljenim desetkovanjem vegetacije, s mineralima i životinjama, surle su zatim usmerile svoju tehnologiju ka zaista efikasnoj proizvodnji hrane. Morske farme obezbeđivale su meso; hidroponici su zamenjivali ostalo. Njihova nauka širila se tako da je mogla da se suoči s novim izazovima, da je posegla za samim nebom i dalje, za svemirom. Opet, to je zahtevalo ogromnu energiju, a njihov svet već je bio ogoljen neštedljivim pustošenjem u proteklim vekovima. Tražili su novi svet, koji bi kolonizovali, baš kao što su to učinili s obalama i kontinentima Sunga, ali nisu mogli sebi da priušte vreme i opremu za produženo i neefikasno međuzvezdano putovanje.
     Ipak, tehnologija se neprestano razvijala, iako je njihov svet umirao od gladi. Razvili su makroskop - i uzmakli od njegovih otkrovenja. Površina njihovog kopna bila je masa vodenih zabrana, njihov okean precizno isparcelisana plantaža. Oni koji nisu mogli da vrate dugove, bili su kasapljeni; oni koji nisu mogli da postignu dovoljno uspeha u životu, sticali su nekoliko godina bogatog života tako što su unapred prodavali svoja tela kao meso. Bio je to moderan i udoban vid samoubistva, i u ovom trenutku nekih pedeset procenata individua sublimisalo je svoj instinkt leminga na ovaj način. A opet, prirodni priraštaj, potpomognut kompetentnom medicinom i suštinski dosadnim načinom života, bio je takav da je prosečni životni vek, pre prirodnog kraja, bio tako dug da je populacija i dalje rasla. Nezamenljivi resursi planete nestajali su vrtoglavom brzinom.
     "Zašto ne kontrolišu populaciju?" pitao je Ajvo. "Kote se toliko da će izumreti! Sigurno mogu lako da snize prirodni priraštaj. Imaju opremu za to."
     "Zbog čega mi, ljudska bića, ne snizimo svoj?"
     Ajvo razmisli na trenutak o tome i zaključi da je bolje da ne odgovori.
     "Prethodne noći sanjao sam nešto", reče Bred, i dalje sa kacigom i naočarima, iako mu očigledno nisu bili potrebni da bi nadgledao stalnu sliku. Tako je podsećao na nekog futurističkog posetioca iz svemira, u kontrastu sa sopstvenim govorom. "Stajao sam na vrhu planine, divio se čudima koja je moj narod utisnuo u Zemljin šar i u strukturu okolnog svemira, kada sam ugledao živu surlu. Bio je to mužjak surloid, veoma star, krupan i ružan, i stajao je tamo, na ogromnoj planini đubreta, šljake i kostiju, i gledao u mene. Onda se smandrljao dole, u mulj od otpadaka, i počeo da pljuska prema meni, tako da sam se trgao, pa je podigao surlu i nasmejao se. Nasmejao se kroz nos blagim zvukom trube, mnogozvučno, tako da se činilo da melodija dopire do mene sa svih strana.
     Najpre sam mislio da ga zabavlja moj uspravni, raskoračeni stav, za koji smo uvek pretpostavljali da je neophodan svakom zaista značajnom stvorenju. Onda mi se učini da je podsmeh upućen čitavoj mojoj vrsti, samom mom svetu. Salve smeha smenjivale su jedna drugu, tako da sam shvatio da mi on praktično govori: "Prošli smo ovim putem i sada nas više nema. Došao je red na vas - a vi ste toliko budalasti da ne umete da učite čak ni na našem primeru, koji smo vam tako jasno izložili!" A ja sam pokušao da odgovorim na to, da to opovrgnem, da uzmem svoj narod u zaštitu; no, njegova duhovitost me je nadvladala i ja sam uvideo da je već prekasno."
     "Prekasno?"
     "Pogledaj statistike, Ajvo. U vreme Hristovog rođenja na svetu je živela možda četvrtina milijarde ljudi. Danas ih toliko ima samo u Sjedinjenim Državama, a one su retko naseljene u poređenju s nekim drugim. Svetska populacija raste rekordnom stopom, a isto tako i prateća zla: glad, frustracija, zločin. Ako su naše projekcije tačne - a verovatno su i konzervativne - imamo jedva još jednu generaciju pred sobom pre nego što to počne. To znači da ćemo ti i ja biti tu, pri ruci - i to u ranjivim godinama."
     "Pre nego što počne šta? Čemu ćemo to biti pri ruci, ako se izuzme izobilje dvadeset prvog veka?"
     "Onom neizbežnom. Video si to kod surli. A nekoliko pogleda na svetske getoe - ima čitavih nacija koje predstavljaju geto - kroz makroskop... Kažem ti, Ajvo, sada se događaju užasavajuće stvari. Sećaš se Sviftove Skromne ponude?"
     "Čuj, Bred, ja nisam profesor. Ne znam na šta to ciljaš."
     "Ajvo, ne pokušavam da te zasenim svojom erudicijom. Neke tvrdnje naprosto nije ugodno izneti previše otvoreno. Džonatan Svift je pisao, šaljivo, o planu da se višak dece u Irskoj upotrebi kao hrana. Ironija je bila u tome što je prilično dobro zastupao to gledište - ako ga shvatiš bukvalno, a određeni tip osobe bi mogao. Sugerisao je da je to mlado i zdravo, dobro dojeno dete, sa godinu dana, najukusnija, najhranljivija i najpotpunija hrana, bilo da je u paprikašu, pečeno, na žaru ili kuvano... Tu informaciju je, slučajno, pripisao jednom Amerikancu; možda on i nije bio toliko uzdržan koliko je želeo da mislimo da jeste. Komentarisao je da bi takvo konzumiranje smanjilo populaciju - Irska je u to doba bila prenaseljena - i učinilo da i siromašni imaju određene vrednosti za prodaju a istovremeno bi smanjilo troškove izdržavanja njihovih porodica."
     Ajvo oseti ono neprijatno poznato golicanje u udovima i želucu. "Šta si to tačno video?"
     "U getoima određenih prenaseljenih zemalja posao se već odvija. Plaća se za svaku glavu, u zavisnosti od uzrasta i zdravlja predmeta. Određeni organi prodaju se, na crnoj berzi, bolnicama - srce, bubrezi, pluća i tako dalje - koje se ne usuđuju da se pobliže raspituju o poreklu. Krv se u potpunosti isisava i čuva za javna nadmetanja institucija kojima je potrebna. Meso se melje kao hamburger da bi se prikrilo poreklo, zajedno s najvećim delom..."
     "Bebe?"
     "Ljudske bebe. Starija tela opasnija su za nabavku i trpe od mnogih nedostataka, mada postoji ograničeni promet robom svih uzrasta. Većina se krade, ali neke zaista prodaju očajni roditelji. To je jeftinije od abortusa. Cena varira od stotinu do hiljadu dolara, u zavisnosti od oblasti. Za neke porodice to zaista izgleda kao nešto bolje od pokušaja da se hrane još jedna usta; njihov život je takav da im postojanje nije nikakav blagoslov. Ali naravno, kada im ukradu decu, ne dobiju ništa."
     "Ne mogu to da poverujem, Bred. Ne kanibalizam."
     "Video sam to, Ajvo. Na makroskopu. Nisam mogao ništa da učinim s tim, pošto nijedna vlada na Zemlji neće priznati postojanje tog problema, a optužba takve prirode mogla bi da nam se vrati kroz zabranu upotrebe samog 'skopa. Ljudi traže svoje pravo na samozavaravanje, naročito kada je istina ružna. Ali kao što sam već rekao, još samo jedna generacija i to će postati legalna institucija, kao što je bilo sa surlama. Ponuda više nije tako skromna."
     Ajvo nije skidao oči sa ekrana. "Ne vidim da se ono što se desilo surlama zaista desilo i nama. Opasnost postoji, naravno, ali da je to neizbežno! Samo zato što su oni došli dotle?"
     Bredovi prsti kretali su se po kontrolama. Ajvo primeti da je deo za makroskopsku sliku prilično jednostavan: većina nagomilane opreme služila je verovatno za nevezana podešavanja. Prizor se premesti.
     "Subjektivan si", reče Bred. "Uporedi ovo."
     Ekran pokaza anđeosko humanoidno lice, žensko, i sasvim ljupko. Oči su bile krupne i zlatne, usta mala i slatka. Iznad mirnih crta lica tekla je frizura od paperja, ni kose ni perja, zelenkasta ali meko harmonična. Ispod lica ogrtač je prekrivao vitko telo, ali Ajvo je mogao, po naznakama, da vidi da torzo nije sasvim kao kod sisara. Bilo je to kao da je žena evoluirala u uzvišenije stvorenje, oslobođeno manje estetskih bioloških funkcija.
     Bila je to slika; kako je Bred smanjivao uvećanje, pojavio se ram, zatim stubovi i lukovi elegantno uređene prostorije. Muzej, čist i mračan, koji je stilizovao neki majstor među arhitektama.
     "Inteligentno, civilizovano, predivno", promrmlja Ajvo. "Ali gde su živi stvorovi?"
     "Na planeti Mbsleuti nema nijednog živog bića. Ovo je kraljevska grobnica, onoliko koliko možemo da utvrdimo - jedna od nekoliko zakopanih dovoljno duboko da izdrže."
     "Da izdrže šta?"
     Najednom se pokaza nemirno more mulja, koje se razbijalo o pustu plažu. Ajvo je gotovo mogao da oseti miris zagađenja u zadimljenoj atmosferi.
     "Totalno zagađenje", reče Bred. "Zemlja, vazduh, voda. Analizirali smo sadržinu i zaključili da je u potpunosti veštačka. Postali su zavisni o svojim mašinama za postojanje i nisu mogli da kontrolišu hemijske i atomske otpadne proizvode. Hoćeš da pogađaš kako su dolazili do svežeg mesa, neposredno pred sam kraj? Ali to je samo ubrzalo njihovo izumiranje kao vrste."
     Slika žene kraljevskog izgleda ponovo se vratila, milostivo, ali Ajvo je i dalje video razoreni svet. "Zato što su previše iscrpli svoje resurse?" upita on, ne tražeći odgovor. "Nisu hteli da se ograniče sve dok Priroda nije to morala da učini umesto njih?" On odmahnu glavom. "Koliko davno?"
     "Pre petnaest hiljada godina."
     "U redu", reče Ajvo defanzivno. "To je dva. Imaš li još koju tehnološku vrstu pri ruci?"
     "Još jednu." Bred ponovo izvrši podešavanje i pokaza se pejzaž ruševina. Posle nekog vremena groteskno četvoronožno biće naiđe stazom između dve obrasle gomile krša. Umršena dlaka skrivala mu je senzorne organe; hodalo je sa prstima povijenim unutra - kao gorila, pomisli Ajvo. Izgledalo je bolesno i gladno.
     "Po našim procenama, civilizacija je ovde propala pre manje od pet stotina godina, u odnosu na ovu sliku", reče Bred. "Populacija se smanjila sa oko deset milijardi jedinki na ne više od milion, i još je u padu. I dalje nema dovoljno toga za jelo, vidiš, i prirodno, nema ni medicine. Većina preživelih biljaka i sama je bolesna..."
     Ajvo se nije ni potrudio da upita je li pogureno biće potomak dominantne vrste. Bilo je očigledno da se nekada kretalo na dve noge.
     Naravno, tri primera nisu predstavljala i konačni dokaz. Mogla su to biti i tri slučajna ishoda. Ali, i preko volje, počinjao je da prihvata pomisao da bi Čovek mogao da postane četvrta takva slučajnost. Preterani rast populacije, zagađenost životne sredine, divljaštvo - odbijao je da poveruje da to mora da vodi izumiranju vrste, ali svakako je moglo.
     Opet, primer jeste bio atipičan, zato što nisu postojale kulture iz ere neolita. Slučaj će dovesti još mnogo vrsta na taj stepen...
     "Od surli sam naučio tehniku toplotnog štita", reče Bred dopustivši subjektu da se premesti. Vratio je sliku na Sung, njihovu planetu. "Još radimo na njihovim knjigama i opremi, i mnogo toga učimo. A ako budemo imali sreće, jednog dana ćemo otkriti zaista naprednu civilizaciju, neku koja je savladala taj problem preteranog množenja, i naučiti kako da poništimo štetu koju smo naneli sopstvenoj planeti. Makroskop ima potencijal da našu nauku za nekoliko dana natera na veći skok nego što je ona napredovala vekovima do sada."
     "To ti priznajem, Ovo je velika stvar. Ali..."
     "Ali zbog čega gubim vreme na tebe, umesto da istražujem rešenja problema čovečanstva? Zbog toga što je nešto iskrslo."
     "Toliko sam ukapirao", odgovori Ajvo blago ironično. "Šta je to iskrslo?"
     "Primamo nešto što se svodi na komercijalno emitovanje."
     Ajvo se zagrcnu od razočaranja. "Ne možete čak ni da isključite lokalne smetnje? Mislio sam da radite na drugoj talasnoj dužini, ili tako štogod."
     "Tuđinsko emitovanje. Veštački signali na primarnoj frekvenciji makroskopa."
     Ajvo svari ovo. " Znači, jeste uspostavili pravi kontakt."
     "Jednosmerni kontakt. Ne možemo da šaljemo, možemo samo da primamo. Ne znamo ni za kakav način kroćenja makrona, ali očigledno je da neka vrsta zna."
     "Dakle, neka zvezdana civilizacija emituje besplatnu zabavu?" Reči su mu zvučale smešno dok ih je izgovarao, ali nije mogao da smisli nikakvu bolju trenutnu primedbu.
     "Nije reč o zabavi. Serija s uputstvima. Šifrovane informacije."
     "A vi ne možete da ih dešifrujete? Zbog toga vam treba Šen?"
     "Shvatamo to. Sačinjeno je za potpunu asimilaciju, iako ne sasvim na način koji smo mi očekivali."
     "Misliš, nije to crtanje od tačke do tačke ili formiranje slike njihovog zvezdanog sistema? Ne, nemoj prelaziti na pojedinosti. Dolazi li to s neke bliske planete? Ultimatum za predaju?"
     "Potiče sa udaljenosti od oko petnaest hiljada svetlosnih godina, iz pravca sazvežđa Škorpije. Nikakva invazija, nikakav ultimatum."
     "Ali mi nismo bili civilizovani pre petnaest hiljada godina. Kako su mogli da nam šalju poruku?"
     "Reč je o sfernom zračenju. To je još jedno iznenađenje. Pretpostavljali smo da će svaki dalekosežni veštački signal biti u žiži, zbog uštede u energiji. Ovo mora da je tehnologija drugog stupnja."
     "Ja ne..."
     "Prvi stupanj bio bi ekvivalentan našem, ili nivou kontrole nad energijom koju su imale surle. Drugi stupanj znači da mogu u potpunosti da ukrote zračenje svoje zvezde. Treći stupanj bi odgovarao svetlosnoj energiji čitave Galaksije. Odrednice su bile teorijske - sve donedavno. Pretpostavljamo da je ova poruka namenjena svim kulturama u njenom dometu, koje su razvile makroskop."
     "Ali - to je namerni kontakt između inteligentnih vrsta! Veličanstveno dostignuće! Zar ne?"
     "Jeste", saglasi se Bred mrzovoljno. Na ekranu, glomazna gomila indolentnih surli nastavljala je sa svojim beskorisnim aktivnostima. "Baš kada imamo najveću potrebu za savetom od više civilizacije. Jasno ti je sada zbog čega su sve ostale funkcije makroskopa postale sporedne. Zašto bismo vršili dosadnu pretragu svemira kada nam se predstavlja programirani tekst kulture koja je vekovima ispred nas?"
     Ajvo nije skidao pogled s ekrana. "Surle su imale makroskop, a taj program je tada sigurno trebalo da bude u blizini već pet hiljada godina. Zbog čega ga nisu koristile? Ili su se nalazile na suprotnom pravcu, pa još nije stigao do njih?"
     "Primile su one program. Verujemo da su ga primili i humanoidi. To je ujedno i bitni deo nevolje."
     "Rekao si mi, međutim, da su prestali da koriste svoj makroskop. To mi izgleda kao da si naučio da čitaš a onda spalio sve svoje knjige. Trebalo je da iskoriste tuđinska uputstva i da od njih imaju koristi, kao što bi trebalo i mi da učinimo. Alternativa - ili možda hoćeš da kažeš da ćemo otupeti ako budemo prihvatali savete starije civilizacije?"
     "Ne, mi smo se ovde, na stanici, saglasili da su koristi od besplatnog obrazovanja vredne rizika. Čovečanstvo teško da će na taj način da ispadne iz forme. Pod jedan, istovremeno bismo sami istraživali i druge puteve znanja."
     "Šta vas onda sprečava?"
     "Grčki element."
     "Grč..."
     "Donošenje darova: čuvaj se..."
     "Rekao si da nam znanje ne bi naudilo samo po sebi - a kakvu bi to vrstu plaćanja mogli da zatraže, posle petnaest hiljada godina?"
     "Krajnju. Mogu da nas unište."
     "Bred, ja možda jesam tupadžija, ali..."
     "Podrobnije, naše najbolje mozgove. Već smo pretrpeli gubitke. U tome je problem."
     Ajvo se konačno okrenu od prizora surli. "Isto se desilo i njima?"
     "Da. Nikada nisu rešile taj problem."
     "Šta je to - zrak smrti koji deluje i posle deset ili petnaest hiljada godina? Kao u stripovima..."
     "I da i ne. Naše obezbeđenje sprečava prenošenje bilo kakvih fizički opasnih transmisija - ubačen je kompjuter, seti se - ali ono ne može da nam zaštiti umove od opasnih informacija."
     "I dobro je da ne može! Onog dana kad budemo imali kontrolu misli..."
     "Zaboravi na ljude od slame, Ajvo. Mi imamo kontrolu misli koja se postiže drogama, imamo je već godinama. Ali ovo - petorica istinskih genija Zemlje sada su imbecili, zahvaljujući makroskopu. Nešto je prošlo - neki tip informacije - i uništilo im umove."
     "Siguran si da nije nešto interno? Premor, nervni slom..."
     "Sigurni smo. Njihov EEG - bolje da ti objasnim da..."
     "Uprostio si mi stvari s onom osokoljenom raketom koju zoveš Džozef. Ponovo si ih uprostio dok si opisivao makroskop. To ti je kao s formularima za prijavljivanje poreza: mislim da ne bih mogao da podnesem još jedno objašnjenje."
     "U redu, Ajvo. Izostaviću EEG. Veruj mi samo na reč da, iako nismo vršili nikakve hirurške operacije, znamo da je tuđinski signal izazvao mentalnu degeneraciju koja obuhvata i fizičko oštećenje mozga. I sve to samo kroz koncept. Saznali smo, na teži način, da postoje određene misli koje inteligentni um ne sme da ima."
     "Ali ne znate kakav je zaista taj mehanizam? Samo da program koji ste primili putem zraka - hoću da kažem, putem zračenja - izaziva zapanjenost?"
     "Grubo rečeno, da. To je progresivna stvar. Moraš da pratiš korak po korak, kao lekcije iz računa. Brojanje na prste, aritmetika, opšta matematika, algebra, viša matematika, simbolička logika i tako dalje, redom. Inače izgubiš nit. Moraš da asimiluješ prvi deo serije pre nego što možeš da pokušaš s ostatkom, zbog čega to podseća na test inteligencije. Ali tako je podešeno da ne možeš da preskočiš otvaranje: uvek te tresne u odgovarajućoj sekvenci, bez obzira na to kada pogledaš. To ti je kruto ispitivanje; čini se da je izvan dometa svakoga čiji IQ kategorišemo na ispod sto pedeset, mada još ne znamo koliko bi se moglo postići intenzivnim pregledom. Grupa radnika je to gledala i rekli su da se ne pale na te modernističke stvari. Naši vrhunski ljudi, s druge strane, bili su time opčinjeni i projezdili su kroz čitavu sekvencu odjednom. Sve do trenutka kada su se - otkačili."
     "Ne mogu se izlečiti?"
     "Naprosto ne znamo. Mozak inteligentnog čoveka nema nužno veći broj ćelija nego mozak morona, baš kao što ih ni mišić cirkuskog snagatora nema više od nekog žgoljavka. Sve zavisi od sposobnosti prisutnih ćelija. Ćelije genija imaju više sinapsi - više veza između ćelija. Ovaj koncept iz svemira izgleda da je uveo ometajući faktor koji deluje na te sinapse viška. Zbog toga stereotaksična hirurgija tu ne može ništa..." Očekujući ponovo Ajvov prigovor zbog tehničkog izražavanja, on prekinu na tren, pa ponovo nastavi. "U svakom slučaju, to je skup sat kome najviše naudiš kada ga ispustiš na beton."
     "A ovaj jeftini sat tada počinje da kucka. Ja bih mogao da pogledam to i da zevam, dok ti..."
     "Mislim da ne bi trebalo to da gledaš, Ajvo."
     "U svakom slučaju, priznajem da je u pitanju prilično dobra začkoljica. Ako si glup, gubiš; ako si pametan, oglupaviš."
     "Da. Pitanje je: Šta se tu krije? Moramo to da saznamo. Sad pošto smo videli kako deluje, ne možemo to prosto da ignorišemo. Ako vizuelno predstavljena elementarna progresija posle filtriranja kroz naš kompjuter može ovo da učini, kakvih još gadnih iznenađenja ima u paketu? Ne možemo biti sigurni da je opasnost ograničena na programirano odašiljanje. Možda negde drugde vrebaju još gore zamke. Možda su surle zbog toga izgubile živce."
     "Gore od nametnutog idiotluka?"
     "Pretpostavi da neko prođe kroz to, ali suptilno izvitoperen, tako da oseti potrebu da uništi svet. Na ovoj stanici postoje oni koji bi to lako mogli da učine, ako im se da pravi imperativ. Neki poput Kovonova - on je možda inteligentniji od mene i ima više iskustva. 'Skop bi mogao da mu pruži precizne informacije o vojnim tajnama, ključnom osoblju - ili bi sam možda mogao da proizvede neko neshvatljivo oružje..."
     "Konačno počinjem da shvatam zbog čega ti je potreban Šen."
     Bred skinu kacigu, žmirnu ka Ajvu i klimnu glavom. "Hoćeš li..."
     "Žao mi je, ne."
     "Nisi ubeđen? Mogu da dokumentujem sve što sam ti rekao. Imamo pristup informacijama koje se mogu dobiti iz svemira, od tog izvora drugog stupnja. Plašimo se da čovečanstvo neće smanjiti svoj prirodni priraštaj niti redukovati svoju populaciju na bilo koji drugi disciplinovani način, pa čak ni razumno koristiti svetske resurse koji nestaju. Problem je sociološki, ne fizički, i nikakvo nametnuto rešenje koje trenutno možemo da smislimo neće preći preko te barijere. Moramo se okrenuti materijalu i tehnologiji sa zvezda, pre nego što počnemo - bukvalno - da jedemo sami sebe. Zemlji nema spasa. Makroskopski dokazi - video si samo deo - neporecivi su."
     Ajvo je ostao gluv za sve. "U redu - u redu! Prihvatam to, za trenutak. Samo još nisam siguran da situacija zahteva ovakvu meru."
     "Ne vidim kako drugačije to da kažem, Ajvo. Mislim da je Šen jedini koji ima šanse da se s time ponese. Ne usuđujemo se da podesimo makroskop na tu frekvenciju sve dok ovo ne raščistimo, a ako se bilo šta od toga bude probilo u periferne..."
     "Nisam rekao konačno ne. Rekao sam ne za sada. Još nemam dovoljno informacija. Voleo bih, pod jedan, da pogledam ljude koji su pretrpeli oštećenje. I seriju za rasturanje uma. Onda ću razmisliti o tome."
     "Ljude, svakako. Sekvencu, ne."
     "Imam jednu ideju, Bred. Kako bi bilo da me pustiš da radim na svoj način?"
     Bred uzdahnu, prikrivajući svoju osujećenost šegačenjem. "Uvek si tako i radio, dečko. Najtvrdoglaviji smrtnik kog poznajem. Da mi nisi jedini ključ za Šena..."
     Nije to bila uvreda. Obojica su znali za razlog te tvrdoglavosti.









2.
     Afra Samerfild ih je čekala u vazdušnoj komori torusa. Obratila se Bredu čim je skinuo kacigu: "Kovonov hoće da odmah odeš do njega."
     Bred se istog trenutka okrenu Ajvu. "Taj Rus ne progovara ako nema dobar razlog. Postoji neki problem, verovatno politički, verovatno s Amerikancima, inače ne bi zvao mene. Moram da požurim. Nećeš se ljutiti ako te ostavim Afri?" Već je skinuo odelo i bio u pokretu dok je to govorio.
     Ko je taj Kovonov koji je izazvao ovakvu hitnju?
     Ajvo pogleda prema Afri, i još jednom zaključi da je zanosna. Bila je u plavom radnom kombinezonu, sa trakom iste boje u povezanoj kosi, sve zajedno gotovo u skladu s njenim svetlim očima. Zapanjujuća otkrića u vezi s makroskopom odvukla su mu misli od nje na jedan sat, ali je sada bio oboren s nogu obnovljenom snagom.
     "Ne moraš da žuriš!" doviknu širokogrudo, ali Bred je već bio u liftu. Afra se lagano osmehnu, pokazujući jamicu kojom mu je dodirnula novu žicu u mašti.
     Ajvo nije verovao u ljubav na prvi pogled, i bilo mu je smešno što sebe mora da podseća na to. Nije verovao u želju za onim što pripada drugome, ali ga je Afra sasvim očarala. Način na koji se Bred razmetao njom, ne mareći za to kako utiče na druge muškarce, bio je dokaz njegove samouverenosti.
     "Mislim da bi bilo najbolje da ti pokažem zajedničku prostoriju", reče ona. "Kada bude gotov, on će prvo tamo otići da nas traži."
     Uzbuđivala ga je pomisao da pođe s njom bilo kuda. Neizvesna sudbina ljudskog roda povukla se u drugi plan kada se pojavila Afra. Njena pojava i njena pažnja su na trenutak pripale njemu, koliko god da je ta veza bila površna. Bilo mu je prijatno već to što je mogao da tako šeta s lepom devojkom, i nadao se da će obilazak potrajati.
     "Hoćeš li nam pomoći, Ajvo?" upita ona, i prećutna prisnost upotrebe njegovog ličnog imena prožela ga je bezrazložnim trncima. Osećao se nezrelo.
     "Šta ti je Bred rekao o meni?" uzvratio je pitanjem. Njen parfem, ovako blizu, bio je delikatni dah tek otvorene ruže.
     Povela ga je prema liftu koji se upravo vratio, pošto ga je Bred onako žurno upotrebio. "Ne mnogo, moram da priznam. Samo to da ste se sprijateljili prilikom jednog od pređašnjih projekata, i da si mu potreban da bi stupio u vezu sa još jednim prijateljem, sa drugog projekta. Šejnom."
     Tek tada je primetio koliko su liftovi mali. Morala je sasvim da mu se približi, tako da ga je bockala desnom dojkom u mišicu. To samo platno dodiruje platno, pomislio je, ali nije zaista verovao u to. "To je u stvari Sch¸n, sa imlautom iznad o. Nemačka reč za... "
     "Pa naravno!" uskliknu ona uzbuđeno. Njen udisaj zauzvrat uzbudi njega, ali iz drugog razloga. "Nikad se ne bih setila - iako govorim nemački još od detinjstva."
     I još je bila dete, snažno je to osećao. Osetio je potrebu da produži taj razgovor. "Govoriš još neki jezik?" Nezrelo? Balavo!
     "O da, naravno. Uglavnom one iz porodice indoevropskih jezika - ruski, španski, francuski, persijski - ali radim i na arapskom i kineskom, na pisanom obliku ovog poslednjeg zasad, zato što pokriva tako mnogo govornih oblika. Kineski simboli se više zasnivaju na značenju nego na fonetici, znaš, i to zahteva sasvim drugačiji pristup. Osećam se tako priprosto kada me Bred zadirkuje na malezijskom ili baskijskom ili algonkinskom narečju. Nadam se da nisi i ti jedan od tih svestranih lingvista..."
     "Pao sam iz latinskog u gimnaziji."
     Ona se nasmeja.
     Ajvo pokuša da razdvoji telesnu reakciju, koju je osetio, od misaonog sadržaja njihovog razgovora, plašeći se kakve frojdovske omaške. "Ne, stvarno. 'Šen' je jedina strana reč koju znam."
     Proučavala ga je uznemirenog izraza. "Je li to neka - misaona blokada? Dobar si u nekim drugim stvarima, ali ne..."
     Vožnja liftom se konačno završi, i ona odvoji svoj torzo od njegovog. Popeše se u vagonet. Sada ga je ometalo njeno bedro, priljubljeno uz njegovo. Da li je zaista nesvesna džumbusa koji je izazvala u njegovim nervnim završecima - sinapsama? "Izgleda da ti Bred to nije rekao. Ja nisam nikakav genije. Jesam prilično dobar u izvesnim misaonim radnjama, na način na koji slaboumni umeju da izvode složene matematičke trikove napamet, ili da igraju vrhunski šah - ali osim toga sam običan momak prosečnih sposobnosti. Rekao bih da si mislila da sam kao Bred, a?" Nije nego!
     Uspela je da pocrveni. "Rekla bih da jesam, Ajvo. Oprosti. Toliko sam slušala o Šenu, a onda si se pojavio ti..."
     "Šta ti je rekao o Šenu?"
     "Dovoljno za manji priručnik. Kako ste se upoznali, Ajvo?"
     "Šen i ja? Nikada ga nisam sreo, u stvari."
     "Ali..."
     "Znaš za projekte? Onaj u kome je on..."
     Ona pogleda u stranu i njen lepršavi konjski rep očeša mu lice. Da li to ona svesno koketira? Ne, samo je prirodna, on je taj koji reaguje. "Da", reče ona, "Bred me je obavestio i o tome. Kako je Šen bio - u zajednici slobodne ljubavi. Samo..."
     "Onda ćeš razumeti da nisam mogao da stanujem s njim."
     "Da, jasno mi je. Ali kako to da samo ti znaš gde je on sada?"
     "Ne znam. Bred zna. Znaju i ostali učesnici u projektu ali ne govore o tome."
     Ovaj put je pocrvenela od ljutnje i on oseti jarosno stezanje mišića njene noge. Mrzi kada je izostavljaju iz nečega.
     "Bred mi je rekao da samo ti možeš da ga pozoveš!"
     "To je - deo našeg sporazuma."
     "Bred zna gde je Šen ali ne želi sam da pođe po njega? To ne liči na..."
     Putovanje prugom bilo je završeno, i nisu naišli na tunel za zaljubljene.
     "Bred ne može da sam ode po njega. Mislim da možeš da me nazoveš posrednikom, ili ličnim sekretarom. Kontakt-služba: to je najbliže. Šen jednostavno ne da nikome da dođe do njega, ako to ne ide preko mene. Ne upušta se ni u šta što nije dovoljno izazovno."
     "Tuđinski razarač koji je onesposobio ceo naš istraživački tim - zar to nije dovoljno?"
     Znači, znala je šta mu je Bred ispričao. "Nisam siguran. Znaš, Šen je genije."
     "Znam, Bred mi je to mnogo puta ponovio. Neuporediv IQ, i potpuno odsustvo morala. Ali ovo mora biti dovoljan razlog!"
     "Ja sam tu da odlučim o tome."
     Stigli su do zajedničke prostorije: bila je to prostrana odaja sa silom teže bliskom zemaljskoj, lakim stolicama i nekoliko stolova za igre. Ajvo se pitao kako izgleda bilijar ili stoni tenis u uslovima delimične gravitacije. Kraj ulaza je visilo nekoliko ramova: bile su to gimnastičke lestvice sa pomičnim pločama. Na svakoj ploči je bilo odštampano ime.
     "Šta je to Blenk?" pročitao je prvi natpis na najbližoj ploči.
     "A, to je ime osobe", reče ona. "Fred Blenk, jedan od poslužitelja. Prvak u stonom tenisu. Mislim da nije bilo u redu da - hoću da kažem, ova prostorija je za naučnike, ljude sa diplomom. Da se tu opuste."
     "Poslužiteljima nije potrebno da se opuste?"
     Izgledala je pomalo postiđeno. "Ono je Fred, onaj što čita časopis."
     Bio je to crnac kudrave kose, u kombinezonu. Kraj njega je sedeo naučnik, belac, punačak i veseo; bilo je očito da su upravo dovršili partiju. Ajvu se činilo da je samo Afra bila ta kojoj je tu nešto smetalo, i to mu je otkrilo ponešto i o njoj i o ostalom osoblju na stanici. Naučnici su poštovali umeće gde god bi na njega naišli; Afra je imala drugačije sklonosti. Krupni belac je na trenutak verovatno zavideo Blenku na njegovoj veštini sa reketom, ne mareći za tričariju kakva je stepen obrazovanja.
     Na sredini odaje stajalo je postolje sa blistavom skulpturom u visini očiju. Ajvo zastade da prouči ovaj istaknuti predmet. Bio je to model bagera, kao iz knjiga, sa slatkom malom lopatom. Kabina je imala popločan krov kao kod seoske kuće, sa blago ukošenim krovom na rogove i sjajnim polumesecom na vratima. U nazubljenoj lopati nalazila se kugla nalik na kliker, tako prefinjene izrade da je na njenoj površini jasno video tačne obrise severnoameričkog kontinenta.
     Postolje je nosilo ukrasna slova S Z K S.
     "Šta ovo znači?"
     Ponovo je izgledala postiđeno. "Brad to zove 'platinirani nužnik'", promrmlja poluglasno, iako nije bilo nikog u blizini. "To i jeste. Platiniran, mislim. Zamisao je njegova, a izrađen je u radionici. Izgleda da se sviđa muškarcima."
     "Ali, ova slova S Z K S. Nije moguće da znače..."
     Opet je malo porumenela, i zbog toga mu je bila draga; osećao je da se njen konzervativizam u drugim slučajevima znatno razlikovao. "Moraćeš da ga pitaš." Onda promeni temu. "Ma, mi eto tako stojimo i pričamo o nevažnim stvarima umesto o tebi. Odakle dolaziš, Ajvo? To jest, gde si se nastanio pošto si napustio projekt?"
     "Skitao sam po Džordžiji, uglavnom. Svi mi koji smo učestvovali u projektu imali smo obezbeđene prihode, bar dok se ne zaposlimo. Nisu bili nešto naročito, ali meni i ne treba mnogo."
     "Zanimljivo. Ja sam rođena u Mejkonu, znaš. To je u Džordžiji."
     Mejkon! "Nisam znao." Ali znao je, nekako.
     "Ali zašto te je zanimala ta država? Poznaješ nekog tamo?"
     "Moglo bi se reći." Kako da joj objasni deset godina prividne dokolice, provedenih u praćenju puta sina nacije?
     Nije navaljivala. "Trebalo bi da ti pokažem i ambulantu: Bred je to pomenuo. Valjda hoće da te pripremi da daš Šenu tačan opis."
     Pošli su dalje.
     Ajvo se pitao šta je to bilo toliko važno u ambulanti, ali se zadovoljio da sačeka njeno objašnjenje. Svakog trenutka je saznavao nešto novo o njoj, i bio je željan podataka, bili oni pozitivni ili negativni.
     "Ima tu nešto što ne razumem", požali se Afra. "Zašto je Šen učestvovao u onom drugom projektu. Trebalo je da bude sa Bredom."
     "Krio se. Znaš parabolu o dobroj ribi?"
     "Dobra riba?" Obrve joj se ljupko podigoše.
     "Dobra riba, koju je ribar hvatao u mrežu i čuvao u čamcu, dok je loša bila odbačena. Matej, XIII: 48."
     "A da. Naravno. Kakva je pouka?"
     "Da si ti riba u jezeru, kojoj bi vrsti volela da pripadaš?"
     "Dobroj, naravno. Poenta parabole je da će dobri uživati Božju milost, dok loše čeka propast."
     "Ali šta se zapravo događa sa dobrom ribom?"
     "Pa, odneće je na pijacu i..." zastala je. "Dobro, bar neće biti odbačena."
     "A loša riba će nastaviti da pliva u jezeru, kao i pre, jer je ribar neće hteti. Ja bih više voleo da budem od te vrste."
     "Pretpostavljam, ako to posmatraš na taj način. Ali kakve to ima veze sa..." Ponovo je zaćutala. "Šta su radili sa genijima u Bredovom projektu?"
     "Nisam bio uključen u to. Ali, čini mi se da je Šen želeo da živi svoj život, bez nadzora eksperimentatora. Zato se sakrio tamo gde nisu mogli da ga pronađu. Loša riba."
     "Bred nije imao nevolja. A znam da ih nije prevario, kao što nije ni mene. Mnogo je inteligentniji nego što priznaje."
     Ajvo se priseti da joj je Bred rekao da ima koeficijent inteligencije sto šezdeset. "Je l' tako? Meni je od prvog trenutka izgledao sasvim normalno."
     "Takav je on. Slaže se sa svima, i moraš dobro da ga upoznaš da bi shvatio koliko je dubok i pametan. Projekt je s njim doživeo veliki uspeh - ali ti to već znaš. Iako on pokušava da nas sve ubedi da je glup u poređenju sa Šenom. Neko vreme sam verovala da je izmislio Šena da bi me zadirkivao; ali s ovom krizom..."
     "Aha. Tako je bilo i sa mnom, na neki način. Ali sada osećam da moram da verujem u Šena, iako bih najviše voleo da ga zaboravim; u protivnom, ne bi bilo razloga da se zadržavam ovde."
     Ona se osmehnu. "Da se i sama nisam često osećala slično, rekla bih ti da ne sažaljevaš sebe. Niko ne voli da se oseti glupim, ali pored Breda..."
     "Aha", ponovi on.
     Uđoše u ambulantu. Imala je onaj svojstveni miris antiseptika, uobičajenu auru sterilne depresije. "Ovo su - ta petorica", reče ona i dovede ga do muškaraca u uredno poređanim stolicama. "Dr Džonson, dr Smit, dr Sung, dr Mbsleuti i gospodin Holt. Sve cenjeni astrolozi i kriptolozi."
     "Džonson? Holt? Sung? Poznata su mi ta imena."
     "Da, Bred ih je verovatno pomenuo, ako nisi ranije čuo za njih. Po njima su imenovane značajne planete koje smo otkrili. Da li ti je Bred objasnio...?"
     "Pokazao mi je neke planete. Nisam shvatio - ma, nema veze. Sada znam."
     Okrenuo se ljudima u stolicama. Dr Džonson je bio čovek svetačkog lika, šezdesetih godinama, sa prosedom kosom i obrvama, i dubokim karakternim borama oko očiju. Pogled mu je bio otvoren i prijatan, ali ukočen, kao da je bio zaokupljen nekakvom nerešivom nebeskom zagonetkom.
     "Doktore", reče Ajvo. "Bio sam zadivljen vašom planetom, sa onim knedlastim biljkama i žutim drvećem."
     Vedre sive oči se razbistriše. Čvrsta vilica se opusti a usne se, posle nekoliko sekundi, razdvojiše. "A - a - a", reče Džonson. S ugla usana mu poteče malo pljuvačke.
     "Zdravo", reče Afra razgovetno. "Zdra-vo."
     Džonson se nasmeši, ne zatvarajući usta. Do njih dođe zadah izmeta.
     "To je pokušavao da kaže", objasni Afra. "Zdravo. Uvek je bio srdačan."
     Šmrknula je. "Uh, bolničar!"
     Pojavi se mlad muškarac u belom, bolničar. "Ja ću se pobrinuti za to, gđice Samerfild", reče. "Možda ne bi bilo loše da ih sad ostavite."
     "Da." Pošla je prema izlazu. "Nemaju bogzna kakvu kontrolu nad sobom", reče. "Pokušavamo da ih ponovo podučimo, ali nismo imali dovoljno vremena da zaključimo u kojoj će meri moći da se oporave. Strašno je to što im se dogodilo, i mi i dalje..."
     Bred im je, hodnikom, žurio u susret. "Nevolja", reče, pridruživši im se. "Stiže nam američki senator, gadan tip. Neko mu je prišapnuo o razaraču uma, dolazi da istraži slučaj."
     "Je li to loše?" upita Ajvo.
     "Jeste, ako uzmemo u obzir da niko od nas nije o ovome obavestio bilo koga van ove stanice", reče Bred. "Ne daj da te prevari naša otvorenost prema tebi. Pravili smo lažne izveštaje u ime svih pet žrtava, samo da sačuvamo privid normalnosti dok ne rešimo ovaj problem. Dok se to ne dogodi, niko neće napustiti stanicu - mislim, niko od onih koji znaju."
     "Šta je sa čovekom koji me je doveo? Grotonom?"
     "On ume da ćuti. Uostalom, sve što je tada znao, bilo je da si mi potreban ovde, gde može da te nađe i šta da ti kaže kada ostanete nasamo."
     Ovo je objasnilo praćenje. Groton nije hteo da stupi u vezu pred drugim ljudima, iako je na kraju bio prinuđen.
     "Ne sudi pogrešno o njemu", reče Afra. "Harold i Beatriks su veoma dragi ljudi."
     Da li je to značilo da je Groton oženjen? Ajvo ga nije tako ocenio. Ovo mu je još jednom pokazalo koliko su pogrešni umeli da budu prvi utisci.
     "Evo kakva je situacija", reče Bred uvodeći ih u svoju sobu. "Senator Borlend je na putu. Taj čovek je problem prve klase. Borlendu je ovo prvi mandat, ali je već predviđen za sticanje nacionalnog publiciteta, i sasvim je beskrupulozan. Nije glup. U stvari, postoji velika mogućnost da je dovoljno pametan da se zakači za događaj sa razaračem. Sigurno je da će zahtevati da vidi čitavu predstavu, i biće čupavo ako pokušamo da mu podmetnemo lažnjaka."
     "Ali ne smemo mu pokazati razarač!" uzviknu Afra panično.
     "Ne možemo ni da mu zabranimo, ako bude uporan - a jeste. Zna da je na tragu nečem krupnom, i namerava da se pojavi na naslovnim stranama širom sveta pre nego što završi s nama. Kovonov mi je jasno rekao: Borlend je Amerikanac, i stoga je moja bebica. Moram nekako da ga onesposobim dok ne provalimo ovu stvar i preuzmemo kontrolu, ili će da lete fekalije."
     "Kada ga očekujemo?" upita Ajvo.
     "Za šest sati od ovog trenutka. Jedva smo uspeli da doznamo da se ukrcao, i tek smo maločas saznali šta smera. On je od onih staromodnih galamdžija, ali ume da čuva tajnu ako mu je to od koristi, i nije politički amater. Ovo je očigledno planirao već neko vreme, i sada dolazi da nas izmuze za onaj publicitet koji donosi glasove birača."
     "Zašto mu onda ne kažemo istinu? Kad je tako bistar, trebalo bi da bude spreman da učini i nešto od koristi za birače, umesto da..."
     "Istina bez rešenja bi nas dotukla - a Borlend bi se našao na glasačkom listiću svoje partije za predsednika. Njega ne zanima naša dobrobit, ili budućnost svemirskih istraživanja. Bio bi presrećan da izvuče korist iz toga što je Ameriku oslobodio makroskopa."
     "Ali druge zemlje sveta bi nastavile projekt, zar ne? Zar sve ovo nije pod zvaničnim pokroviteljstvom UN?"
     "I više je nego zvanično. Zaista bi mogle - i u tom slučaju bismo vrlo brzo postali bivša sila, pogotovo posle onih drugih provala, kakva je bila ona sa mojim toplotnim štitom. Amerika ne može da se meri s tuđinskom naukom koju imamo ovde, kada ova postane svima dostupna. A opet - projekt makroskopa bi mogao i da se ugasi, zbog straha, zbog priča o zracima smrti iz svemira. Prosečni stanovnik planete gaji duboko nepoverenje prema modernoj svemirskoj tehnologiji, možda zato što ne nalikuje dovoljno staroj koncepciji svemirske opere. Ljudi bi još mogli da prihvate pomisao o astronautima koji neustrašivo osvajaju svemir u svojim raketama, ali ne i takve stvari kao što su relativistička kosmologija i kvantna fizika..."
     "A kako bi bilo da damo senatoru to što traži - da malo gvirne tamo kad je već navalio?"
     "Šta bi se time rešilo? Ili bi ga to zaobišlo, u kom slučaju bi imao u rukama dokaz da ubijamo najbolje svetske naučnike pomoću manje egzotičnih sredstava nego što se tvrdi - međunarodna zavera, prirodno - ili bi i sam bio pogođen. A tada bismo morali da objasnimo slučaj pet naučnika plus senatora Sjedinjenih Država."
     Ajvo slegnu ramenima. "Rekao bih da si u sosu, onda."
     "Jedini izlaz nam je da rešimo slučaj pre nego što on stigne ovamo. Zbog toga nam je hitno potreban Šen."
     "Nema više vremena da ga dovedemo sa Zemlje", primeti Afra.
     Bred je ćutao.
     "Ionako nisam siguran da bi Šen pristao da nam pomogne", reče Ajvo. "Može biti da mu i nije stalo do Amerike, ili makroskopa."
     "Do čega mu je stalo?" zatraži Afra.
     Bred preduhitri mogući odgovor. "Hajde da se odmorimo. Ponašamo se kao da se ovo ne tiče nikog drugog na ovoj stanici."
     Afra zausti da se pobuni, ali joj on pokri usne prstima i primora je da se pokori. Ajvo shvati da ona prihvata od Breda i ono što niko drugi ne bi mogao da joj nametne. S druge strane, njena primedba bila je opravdana. Bred im je spustio u krilo bombu sa upaljačem tempiranim da eksplodira za šest sati, a onda pozvao na predah kao da je stvar bez ikakve važnosti. Kako je ovo stvorenje puno duha moglo da zna da je Bred već učinio sve što je mogao da dozove konjicu, ili da je predah koji je predložio bio čin samo prividne ravnodušnosti? A ipak mu je verovala.
     Kako bi voleo da ima takvu devojku...

     "Predah" je bio u obliku elegantne večere kod Grotonovih. Ajvo je zaključio da je Harold Groton bio ad hoc izaslanik i morao je ponovo da ispravi utisak koji je stekao o njemu. Bredov ukus da odabere društvo uvek je bio nepogrešiv.
     Beatriks, Haroldova supruga, bila je punačka, nasmejana osoba od nekih četrdesetak godina, svetle kose i očiju, ali nikad lepa u fizičkom smislu. Njihov stan bio je ugodan na nenametljiv način, kao da je domaćin više mislio na udobnost nego na spoljašnjost, nasuprot priči koju je pričalo Afrino obitavalište. Ajvo je imao utisak da se nalazi u nekoj zgradi na Zemlji, i činilo mu se da bi mogao da ugleda ulicu ako samo baci pogled kroz prozor. Da je bilo prozora.
     Umesto toga, pronašao je nešto bolje. Grotonovi su bili nastanjeni na ivici torusa, tamo gde bi na točku bila guma. Stanica je bila okrenuta bočno prema Suncu, tako da je jedan zid neprestano bio osvetljen dok je drugi ostajao u senci. Ovo je bila tamna strana. Postojao je veliki portal koji je gledao pravo prema beskrajnoj noći.
     "Menja se u zavisnosti od doba godine", reče Bred primetivši smer Ajvove pažnje. "Tehnički, ova stanica je planeta, i ima godišnja doba. Poseduje rotaciju, da bi se ostvarila sila teže, osoblja radi, i ta joj rotacija daje žiroskopsku stabilnost. Stanica održava položaj u apsolutnom smislu dok kruži oko Sunca, tako da imamo zvezdani dan. Za tri meseca taj portal će gledati u sumrak, a za šest će biti podne, i moraće da ga zatamne jakim filterima."
     Ajvo pogleda napolje, prema neprirodno mirnim zvezdama ove arktičke noći. "Pomeraju se!" uzviknu, i oseti se budalasto. Bilo je prirodno što je imao utisak o kretanju; torus se okretao, tako da je nebo, vidljivo s ovog prozora, pravilo pun krug za nekoliko minuta, kao da je bilo pričvršćeno na osovinu vaseljene. Bile su to iste zvezde i sazvežđa koja je video sa kućišta makroskopa, ali je ovaj vidik sa portala potpuno promenio njegovo poimanje prostora. Bio je to prizor od koga mu se doslovce zavrtelo u glavi.
     Svi su se smešili. "Teško je poverovati da se sve te zvezde razilaze", reče on, prilično neubedljivo.
     "Većina ovih koje vidiš to ne čine", reče Afra. "Pripadaju našoj galaksiji, Mlečnom putu, koja je stabilna u odnosu na druge. Čak i okolne galaksije prilično postojano održavaju svoj položaj."
     Ajvo shvati da je iz jedne nepreciznosti prešao u drugu. Ali mu Beatriks nenamerno priteče u pomoć. "Mislila sam da se svaka galaksija udaljava od ostalih, i to strahotnom brzinom. Zbog one velike zbrke."
     "Takozvani Veliki prasak", reče Bred, ovaj put bez osmeha. "U pravu si, Triks. Grupe galaksija se razilaze, ili se bar nama tako čini. Ali ovo bi trebalo da bude privremeno stanje, i već bi trebalo da je u toku povratni proces, pošto je naša vaseljena konačna i potpada pod proračunati gravitacioni radijus. Za koju godinu posmatranja kroz makroskop imaćemo jasniju predstavu. Pod pretpostavkom da uspemo da savladamo prepreke galaksijske interference."
     "Povratni proces?" Beatriks se zabrinula. "Hoćeš da kažeš da će sve početi da se sažima?"
     "Bojim se da je tako. Biće prilično tesno, uskoro."
     "O", reče ona, uzrujano.
     "Da, za pet ili šest milijardi godina stvari mogu gadno da se iskomplikuju."
     Bred ju je zadirkivao, pomalo okrutno po Ajvovom mišljenju, i sada je bio red na njega da pomogne. "Kakva je to galaktička interferenca? Govoriš li o...?"
     "Ne, nije reč o razaraču. Ovo je nešto manje napadno. Domet makroskopa unutar Galaksije je apsolutan - ali nikako ne uspevamo da dođemo do razumljivih snimaka iz drugih galaksija. To jest, dobijamo neprirodne snimke. Samo zbrka koja bledi i vraća se. Stoga su naši odgovarajući teleskopi i dalje superiorniji za razdaljine od milion i milijardu svetlosnih godina."
     "Veliko Oko i Veliko Uvo pogodniji su za veće udaljenosti od Velikog Nosa", primeti Ajvo.
     "Ipak, ubeđeni smo da će razvoj vrhunske tehnologije dovesti makroskop u pravu formu za njuškanje."
     "U međuvremenu, rekao bih da ćete morati da se zadovoljite našom galaksijom", reče Ajvo. "To je nekih sto milijardi ili više zvezda za njuškanje, u tri ili četiri dimenzije."
     "I sve planete, svako zrnce prašine, vremenom", složi se Bred. "Možemo da vidimo bukvalno sve - ukoliko budemo imali dovljno 'skopova i ljudi za osmatranje."
     "Četiri dimenzije?" ponovo će Beatriks.
     "Prostorno-vremenski kontinuum", reče Bred. "Ili, u ljudskim pojmovima, naš stari problem razdaljina-vreme. Što je udaljenija zvezda koju posmatramo, starija je, zbog vremena koje je potrebno makronima da doputuju ovamo. Ovo nije toliko značajno kada osmatramo Zemlju, jer je vremenski razmak svega pet sekundi. Ali Alfa Kentauri je udaljena četiri godine, a oni zbunjujući monstrumi kao Betelgez - 'Bitl-đus', za poznavaoce Neprevodiva igra reči. - (Prim. prev.) - tri stotine. Ona civilizacija na Sungu, surle, koje sam danas pokazao Ajvu, nalazi se deset hiljada godina daleko. Otuda bi naša galaktička mapa, dovršena, bila već zastarela, sa varijabilom do sedamdeset hiljada godina. Ako ne uspemo da pronađemo način da odredimo dimenziju vremena, sav trud je beznadežan."
     "O!"
     "Kada bismo posedovali neki način za trenutno prevaljivanje razdaljine - a to je u ovom našem postojanju daleko od ostvarenja - opet bismo imali grdnih muka da posetimo civilizaciju na Sungu, pod pretpostavkom da je naš trenutni sistem zasnovan na mirovanju vaseljene, a tu tek nastaje problem. Naša Galaksija se pokreće i rotira u priličnoj meri. Zvezda udaljena trideset hiljada svetlosnih godina našla bi se daleko od koordinata ucrtanih u naše mape, čak i da su bile savršeno precizne po našim sadašnjim merilima."
     "Zašto se onda ne okrenemo Galaksiji?" upita Ajvo. "Zvezde su relativno stabilne u poređenju s njihovim međusobnim odnosima unutar Galaksije, zar ne?"
     "Bilo bi suviše jednostavno, Ajvo. To bi značilo da se galaktička rotacija može zanemariti, a ne može. Kada napraviš skok od trideset hiljada svetlosnih godina prema galaktičkom centru, nosiš sa sobom znatan višak energije. Ugaoni moment sile mora biti očuvan. To ti je kao Koriolisova sila, ili Ferelov zakon na Zemlji. Ti..."
     "Ako dozvoljavate", reče Harold Groton, učtivo ga prekinuvši. "I sam sam već prošao kroz to. Ajvo, jesi li ikada vrteo čegrtaljku na kanapu?"
     "Ne, ali znam na šta misliš."
     "A da li znaš šta se događa kada skratiš kanap?"
     "Okreće se dvostruko brže."
     "Ista stvar se događa kada se približiš središtu Galaksije."
     "Kada bismo imali pogon za trenutni prenos", reče Bred. "Ali to je akademski problem, tako da pretpostavljam da nije važno da li naše mape postaju zastarele još pre nego što ih načinimo."
     Obed je bio završen, i Ajvo shvati da nije ni zapamtio šta je jeo. Čokoladna torta za desert, i...
     "Hajde, Bredli", reče Groton. "Olakšaj svoj prenapregnuti um izdancima."
     I belo vino, i...
     Bred se nasmeja. "Nikad nećeš odustati. Zašto ne probaš s Ajvom?"
     Groton se poslušno okrenu Ajvu. "Znaš tu igru?"
     "I restovan krompir..." reče Ajvo, i pocrvene kada ga svi pogledaše. Mora da nauči da ne razmišlja glasno! "A, igra. Mislim da ne, budući da nemam pojma o čemu govoriš."
     Afra je ponovo izgledala rastreseno, i sada je i Ajvo počinjao da sumnja. Bred je znao da neće dobiti Šenovu pomoć u predstojećoj krizi s administracijom. Zašto je toliko insistirao na toj budalastoj društvenoj igri? Gubilo se dragoceno vreme. Bred je trebalo da smisli igru kojom će zavarati senatora i odložiti propast. A opet, šta su ostali mogli da učine, nego da se povinuju? Bredov um je operisao mnogo prefinjenije nego kod drugih ljudi, i nikada nije odustajao od nekog problema.
     Groton donese list hartije i dve olovke.
     "Izdanci su misaona igra koja već više godina uživa zavereničku popularnost među naučnicima. Postoji nekoliko oblika igre, ali ćemo se ovaj put držati osnovnog; ipak je najbolji." Obeležio je tri tačke na papiru. "Evo, ja ću da počnem." Povukao je liniju između dve tačke, i dodao novu tačku na sredini linije. "Svaki put se ucrta nova tačka, kao što vidiš. Ti sada možeš da spojiš bilo koje dve tačke, ili da napraviš krug sa završetkom u istoj tački, i da označiš tačku na toj liniji. Ne smeš da presečeš liniju ili tačku, ili da završiš liniju u tački kojom se već završavaju tri linije. Nove tačke ucrtane na linijama u stvari već imaju po dva spoja, kao što vidiš."
     "Izgleda mi jednostavno. Kako se određuje pobednik?"
     "Pobednik je onaj čiji je potez poslednji, pre nego što ponestane tačaka. Pošto su uvek dve tačke već iskorišćene, a dodaje se samo jedna, broj poteza je ograničen."
     Ajvo je proučavao papir. "Tu nema igre. Prvi igrač ima forsiran dobitak."
     Bred i Afra se uglas nasmejaše. "Ovaj put si dolijao, Harolde, lijo stara."
     "Rado ću igrati kao drugi", blago će Groton. "Recimo da počnemo od najprostije igre sa dve tačke, tek da se upoznaš."
     "Tu pobeđuje drugi igrač."
     Groton ga zamišljeno pogleda. "Siguran si da nikad nisi igrao ovu igru?"
     "Ponavljam, tu nema igre. Nedostaju elementi sreće i umeća."
     "U redu. Ti započni igru sa tri tačke, a ja ću oprobati sreću s tim nepostojećim elementima."
     Ajvo slegnu ramenima. Označi trougao tačaka

     i povuče liniju između najviše i leve tačke, dodajući novu tačku u središtu linije.

     Groton poveza tačku u središtu figure sa izdvojenom tačkom.

     Ajvo zaokruži vrh figure.

     Groton slegnu ramenima i dodade još jedan luk.

     Dva sledeća poteza načiniše oko u figuri i dodadoše joj osnovu.

     Ajvo dovrši igru lukom ispod figure, ostavljajući Grotonu dve tačke ali ne i mogućnost da ih poveže, pošto je jedna tačka bila unutar figure, a druga spolja.

     "A sad", reče Groton, "kako bi bilo da probamo sa više tačaka? Recimo, pet ili šest?"
     "Pet je dobitak za prvog igrača, šest..." za trenutak je zastao, "sa šest dobija drugi. Kažem da tu nema igre."
     "Kako to znaš?"
     Bred im upade u reč. "Ajvo je obdaren za to. On jednostavno zna - i siguran sam da bi mogao sve da nas pobedi u izdancima, redom."
     "Čak i Kovonova?"
     "Može biti."
     Groton odmahnu glavom u neverici. "Poverovaću kad to vidim."
     Ajvo podiže pogled i opazi da ga Afra napeto posmatra.
     "Oprostite", reče nespretno. "Mislio sam da sam vam već objasnio. Nije to ništa. Samo misaoni trik. Umem to da radim otkad znam za sebe."
     "Zainteresovao si me", reče Groton. "Da li bi mi rekao kada si rođen?"
     "Nemoj, Ajvo!" reče Bred. "Odaćeš mu sve svoje životne tajne."
     "Ma neće!" uzviknu Afra. "Ne budi smešan!"
     Ajvo pogleda jedno pa drugo, pokušavajući da ne gleda predugo u Afrino lice, tako privlačno kad se za nešto zainteresuje. "Jesam li nešto propustio?" Ponovo, dodade u sebi.
     "Harold je astrolog", objasni Bred. "Daj mu datum rođenja do minuta i uradiće ti horoskop koji će zaista nositi tvoj broj."
     Groton je imao izraz skrušenog bola. "Astrologija jeste moj hobi. Slobodni ste da je smatrate zaludnom igrom, ali ja sam vam jemac njene vrednosti kada se pravilno primeni."
     Ajvo požali što je uzeo učešća u razgovoru, ne zato što ga je tema malo zanimala, već zato što je osetio da ga koriste da bi zadirkivali čoveka. Nije bio siguran da li mu se Groton dopada ili ne, ali okrutnost, makar i u ovako blagom obliku, nije bila deo njegove prirode. Bredu ponekad kao da je nedostajala samilost prema slabostima onih manje inteligentnih. "Dvadeset devetog marta 1955", reče.
     Groton zabeleži podatke u blokčić. "Da li slučajno znaš tačno vreme?"
     "Da. Video sam jednom prilikom u dokumentu. U šest i dvadeset ujutru."
     Groton zabeleži i to. "Čini mi se da si se rodio u Filadelfiji. Pensilvanija ili Misisipi?"
     Ajvo pokuša da se seti kada je pomenuo taj podatak. "Pensilvanija. Da li to nešto menja?"
     "Sve ima svoju važnost. Mogu da ti objasnim, ako te zanima."
     "Hajde da ne pravimo učionicu od ovoga", reče Afra nestrpljivo. Ajvo shvati da i kod nje postoje tragovi neosteljivosti; ili je to bilo samo nekontrolisano osećanje. Bila je kao trkački konj, ćudljiva, nestrpljiva u želji za kretanjem, i nesvesna drugačijih težnji kod drugih.
     Zašto bi Bred poželeo trkačkog konja?
     Zašto je Ajvo?
     "Zanimljiva govorna figura", reče Groton, na izgled spokojan. "Astrologija bi možda trebalo da se predaje u školama. Žao mi je što se nisam ranije upoznao s njom."
     "Ne mogu da shvatim", reče Afra, s obuzdavanom uzrujanošću, "da se cenjeni inženjer kao ti zanima za jedno obično sujeverje. Hoću da kažem, zaista...!"
     "Ti i jesi jednom prilikom predavao u školi, Harolde?" upita Beatriks, ubacujući se u razgovor tako vešto da je Ajvu bio potreban trenutak da shvati da je time htela da preduhitri raspravu. Mora da su Afra i Groton već vodili sličan razgovor, i dobra žena je prepoznala početne znake. Ajvo je i sam mogao da ih vidi: tromi muškarac je ozbiljno odgovarao na podrugljiva pitanja, ne gubeći mir, dok je u vatrenoj devojci ključao bes. Možda je Groton branio astrologiju samo zato što je to bilo besmisleno, peckajući je prefinjeno, ili ne sasvim prefinjeno.
     Da li mu se dopala pogrešna osoba? Afra je bila lepa i sjajnog uma, ali ju je izdavala narav. U ovakvoj vrsti sukoba mogla bi se naći u položaju slabijeg.
     Ne - Bred ne bi dozvolio takav okršaj.
     Dok mu je um tako lutao, Groton je nešto rekao, a Afra se okomila na to, i Groton se zbog nečega upustio u pripovedanje o svom učiteljskom iskustvu. Kako se pokazalo, ovo je prethodilo venčanju sa Beatriks. Ajvo je slušao, otkrivši, iznenađen, da ga je tema zainteresovala. Groton je bio dublji nego što mu se isprva učinilo.
     "...dobrovoljno javio. Izgleda da je priličan broj ljudi iz profesije bio naivan kao ja. Ali, kompanija za koju sam tada radio - setite se da je to bilo tamo šezdeset sedme ili šezdeset osme godine - nije imala simpatija za učitelje u štrajku, i ponudila je plaćeno odsustvo svakom službeniku koji je bio voljan da pokuša. Naravno, uz to je išao i privremeni honorar iz škole. Tako se izvestan broj nas, inženjera, odlučio da pokaže odmetnutim učiteljima da mi cenimo postojeći školski sistem, ako ga oni ne cene, i da smo spremni da ga očuvamo, bez obzira koliko dugo se oni kolektivno jogunili. Na kraju krajeva, bili smo kvalifikovani kao i oni, budući da smo svi imali diplomu univerziteta, magisterijum ili doktorat u svojoj oblasti, i dosta iskustva u praksi. Tako mi je to izgledalo kada sam imao dvadeset sedam godina."
     Zaćutao je, i Afra ovaj put nije upala s nekakvom ljutitom primedbom. I ona je bila zainteresovana. Beatriks je uspela da smiri situaciju.
     Dvadeset sedam. Dve godine više nego što Ajvo ima sada. Mogao je sasvim lako da zamisli sebe u toj situaciji, sa zadatkom da popuni mesto u školi gde je više od polovine redovnih nastavnika bilo u ilegalnom štrajku. Tehnički, bio je to masovni otkaz putem dobrovoljnog povlačenja... proziran paravan.
     Pažljivo je odabrao odeću, pokušavajući da izgleda staloženo iako mu je srce tuklo od treme uoči sučeljavanja s maloletnom publikom. Da li će se setiti šta treba da kaže? Da li će moći jasno da predstavi ono što mu je bilo tako dobro uobličeno u mislima? Bilo je neobično važno da se valjano pokrije gradivo.
     Pomenuta srednja škola nija bila u stanju da održi pređašnji broj časova i učenici nekih nižih razreda ostali su kod kuća, ali se svejedno činilo da je sve preplavljeno klincima. Dečaci su trčali kroz hodnike, galamili, bacali knjige na pod i okupljali se u bučne grupe; kao da nije bilo nikoga da uvede red. Dok je Ajvo čekao, sa drugim dobrovoljcima, da dobije uputstva i zaduženje, primetio je da se u jednom dovratku odvija prilično slobodno ljubakanje, ali nastavnici koji su tuda prolazili nisu obraćali pažnju. Već je bio zaboravio koliko su fizički zrele bile devojke sa šesnaest i sedamnaest godina. Dva dečaka su se potukla baš ispred direktorove kancelarije; užurbani sekretar je samo promolio glavu, prodrao se "Prekini!" i namršteno zurio u njih sve dok nisu pobegli. To je trgnulo i ljubavnike iz njihove zanimacije, pa su se povukli u udaljeniji dovratak, da bi tamo nastavili s maženjem. Svuda okolo vladao je haos.
     Njegova učionica bila je na kraju zgrade, u krilu tehničkih nauka. Ispostavilo se da je imao sreće: ostao je u 'svom polju'! Neki inženjeri iz njegovog preduzeća dobili su zaduženje da predaju engleski ili istoriju, a jednom od njih su čak uvalili 'špansko' odeljenje. Klinci su mu se obraćali na španskom, uz smeh, a on nije umeo da razazna da li je reč o redovnom vežbanju ili prostačkim šalama na njegov račun. Razmišljajući kasnije o tome, Ajva je obuzela panika; bilo bi to isto kao kad bi se našao go na pozornici.
     Najzad se suočio sa trideset pet učenika viših razreda tehnike. Bili su sasvim mirni, u nekom zatišju pred buru, pomno ga proučavajući. Kojim rečima da im se obrati, za početak? Kako da probije led?
     Tu ipak nije bilo dileme: izvršio je prozivku. Direktor mu je to dobro utuvio u glavu. Poneka petarda ili kesa puna vode na hodniku još se mogla istrpeti, ali nije bilo oproštaja za izostajanje sa prozivke. Činilo se da je država dnevno odvajala dosta novca za svakog učenika, te je škola morala da ih drži na broju. Bilo kako bilo, to je pomoglo da se očuva red. Klinci nisu bili u opasnosti zbog jurcanja po hodnicima ili ljubakanja po uglovima dok god bi na vreme stizali u učionice. Prozivka nije bila tako glupa kao što je isprva izgledala.
     Lakše reći nego učiniti. Još nije razlikovao decu po liku, i bio je prinuđen da im veruje na reč kada su se odazivala na imena koja je nevično sricao. Veselje je sve više raslo, i pretpostavljao je da ima korene u njegovom pogrešnom izgovoru - sve dok se dva učenika nisu istovremeno odazvala na ime "Braun", i tada je shvatio da pokrivaju odsutnog drugara.
     Onda se s olakšanjem setio rasporeda sedenja. Bio je to način da ih proveri... ako je svaki dečak sedeo na svom mestu. "U redu, inženjeri - znate ko gde sedi. Pokret. Odsad svako od vas ima da sedi na određenom mestu."
     "Meni je mesto kod kuće!" dočeka jedan, i izazva kod ostalih prenaglašen smeh.
     Njegov sledeći zadatak bio je da utvrdi dokle su stigli u tehnici, da bi mogao valjano da drži nastavu. Bio je to opšti tečaj, uglavnom elektronike, i udžbenik je bio dobar ali žalosno zastareo. Znao je da će morati da se udalji od gradiva, i da ga dopuni dostignućima iz poslednje decenije, da bi nastava imala nekakvog smisla.
     Jedan dečak nehajno izvadi cigaretu i zapali je.
     Ajvo se trgnu iz misli. "Hej! Ti..." pogleda u raspored sedenja. "Bunton. Šta to radiš?"
     "Pušim", reče dečak, kao da se čudi što mora da objašnjava.
     "Zar to nije zabranjeno u ovoj školi?"
     "Višim razredima u tehničkom krilu je dozvoljeno, gospodine."
     Ajvo pogleda po razredu, sumnjajući da ga dečak laže. Njegovi drugovi su krili podrugljiva lica. Stavljali su novog zamenika na ispit, baš kao što je bio upozoren da će se dogoditi.
     Bilo je vreme da pokaže čvrstu ruku. Direktor je to nedvosmisleno rekao grupi dobrovoljaca: "Ili nastavnik kontroliše učenike, ili učenici kontrolišu nastavnika. Ako ste slabi, oni će to osetiti. Pritisnite ih. Iza vas stoji autoritet čitavog školskog sistema. Naša deca su uglavnom dobra, ali ih morate čvrsto držati u šaci. Ne dozvolite da par crnih ovaca povuče ostale."
     Puno prazne priče, pomislio je u prvom trenutku - beše li pre samo sat vremena? - ali verovatno i koristan savet. Sada je bio trenutak da ga primeni. Zauzeo je odlučan stav, iako se uopšte nije tako osećao, i proglasio novi lokalni zakon.
     "Ne zanima me koja pravila važe za koje razrede u tehničkom krilu. Neću dozvoliti rizik požara u svojoj učionici. Odmah sklanjaj tu travu."
     Tada se svi okomiše na njega. "Kako to mislite?" "Gospodin Huver nam dozvoljava da pušimo!" "Kako mislite da se koncentrišemo?" "Isuse!"
     Ajvo odjednom izgubi pouzdanje. Nije želeo da im bude meta. "U redu, Bunton. Možeš da pušiš u učionici..." tu nastade spontano klicanje "...ako mi pokažeš direktorovu odluku kojom on to dozvoljava."
     Muk.
     Onda dečak poskoči. "Idem odmah do njega! Potvrdiće vam da je u redu!"
     Ajvo ga je pustio da ode. Ostatak časa je proveo pokušavajući da dokuči koliko dečaci znaju o tehnici uopšte i koliko su odmakli sa gradivom. Bilo je teško preuzeti razrađen predmet od drugog nastavnika, i uvideo je da će promena poništiti mnogo uloženog truda, i to samo zbog različitog pristupa nastavi.
     Bunton se nije ni vratio. Ajvo nije imao vremena da brine o tome. Direktor je verovatno bio prezauzet.
     Zvono je označilo kraj časa; shvatio je da u stvari ništa nije postigao. Uspeo je samo da izvrši prozivku, da se upusti u raspravu o pušenju i da pokuša da pronađe polaznu tačku. Kada se učionica ispraznila i kada je počela da navire bujica nove dece, setio se da im nije dao ni domaći zadatak. Kakav početak!
     Učionica je izgledala kao bojno polje. Pod je bio prekriven lopticama od hartije, stolice ispreturane, po stolovima su ostali raznovrsni otpaci i svuda je bilo razbacana raznobojna žica. I tako, Jovo-nanovo, sa sledećim razredom!
     Uspeo je nekako da izgura dan. Ali istog popodneva dobio je pisamce od direktora, u kome mu je ovaj poručio da se potrudi da reši svoj problem u učionici umesto da zlostavlja učenike i prebacuje odgovornost na upravu. Tako je saznao da je Bunton jednostavno otišao kući sa pričom da ga je privremeni nastavnik bez razloga izbacio sa časa. Dečakova majka je ljutito pozvala direktora, i prekor je smesta bio prosleđen dotičnom nastavniku.
     Ajvo je nekoliko puta pročitao poruku, zaprepašćen. Niko se nije ni potrudio da čuje njegovu stranu priče. Činilo se da svaki učenik ima pravo da optuži bilo kojeg nastavnika - i da mu se poveruje bez provere.
     Nije mogao da pređe preko toga. Na početku pauze otišao je do direktorove kancelarije, ali ovaj zbog zauzetosti nije mogao da ga primi. Konačno se smestio u zbornici i napisao izveštaj u kome je opisao šta se dogodilo. Ovo mu je oduzelo vreme koje je nameravao da iskoristi za obnavljanje lekcija za sledeći dan, ali je bar situacija bila razjašnjena.
     "Ha!" reče Afra.
     Ajvo se vrati u stvarnost: ovo je bilo Haroldovo iskustvo, ne njegovo.
     "Bio sam mrtav umoran, na kraju tog prvog dana", nastavi Groton. "Po onome što sam uspeo da zaključim, počistio sam dovoljno brljotina i pogrešno izgovorio dovoljno imena za čitavu godinu - ali nisam uspeo da predajem o tehnici. Povrh toga, imao sam tri telefonska poziva gnevnih roditelja koji su se žalili zbog mog zlostavljanja njihovih marljivih anđelaka. Poslednji je bio u jedan noću. Mislim da sam tek tada počeo da shvatam kako izgleda biti učitelj.
     "Sledeći dan je bio još gori. Pročulo se da sam laka meta. Kao da su svi znali da sam imao problema s upravom, i učenici su bili rešeni da me dotuku. Govorili su bez pitanja, spavali na času, čitali stripove; nisam mogao da postignem da svi paze. Primetio sam da je tek nekolicini bilo stalo da nauče predmet, i do budućnosti uopšte, a da su oni kojima je najviše bila potrebna pomoć, odbijali da slušaju kada bi im bila ponuđena.
     Crtali su devojke i trkačke automobile u sveskama, a na tabli bi se uvek našao poneki prostakluk. Obrisao bih tablu, ne dižući prašinu oko toga - kao što nam je bilo savetovano - ali bi se ista stvar na sledećem času ponovo pojavila. Dok sam govorio, pratila me je neodređena buka - kuckanje ili zvuk usne harmonike, ili nešto slično - koja bi prestala čim bih zaćutao. Nisam mogao da pređem preko toga jer bi ceo razred podivljao i zagalamio kad god bi se to dogodilo, što takođe nisam uspevao da sprečim. Reč je bila o tome da su znali, baš kao i ja, šta će se dogoditi ako se okomim na nekoga i pošaljem ga na razgovor kod direktora. Ja bih bio opomenut, a ne učenik, zato što sam dopustio da mi situacija izmakne iz ruku. Bio bih sam odgovoran za to.
     "Pakao vam je", reče Groton, "puna učionica prkosnih maloletnika - i neprijateljska administracija. Bio sam tvrdoglav, nisam hteo da odustanem - ali sam zato postao opsednut ishodom pregovora između državnih vlasti i FNU."
     "FNU?" upita Ajvo.
     "Udruženje nastavnika Floride. Bila je to ona grupa nastavnika, i još je, koliko ja znam. Počeo sam da cenim njihov stav. Nikada u životu nisam toliko radio, i nikada nisam bio izložen tolikom poniženju. O, novine su bile pune naslova! "Veličanstveni dobrovoljci zamenili nezahvalne nastavnike", "Niko ne brine o našoj nedužnoj deci", "Guverner ne želi da da izjavu". Ali ja sam bio u položaju, kao nikad pre, da znam istinu. Dečaci su bili veći zlikovci i od samih novinara! Bio sam obična gnjida - štrajkolomac - i iako i danas mislim da je postojao bolji način da se izrazi nezadovoljstvo, nastavnici su svakako imali dovoljno argumenata na svojoj strani.
     "Dodatni prihod mi je u početku izgledao primamljiv, kao dar s neba. Povećao je moju ukupnu zaradu za pedeset procenata. Ali to zaista nije bilo vredno tolikog truda! Pre svega, više nisam imao vremena za sebe: svake večeri sam ocenjivao testove i mučio se da učinim nešto s onima u kojima su se pojavljivale istovetne greške - sasvim siguran znak prepisivanja, ali ne i dokaz - i spremao lekcije za sledeći dan. Patio sam od nesanice. Neprestano su mi pred očima bila ona krvoločna mlada lica kako pilje u mene, vrebajući najmanju omašku, spremna da na svako popuštanje pažnje zalepe pljucu na prozorsko staklo. Shvatio sam da je njihovom redovnom nastavniku sve vreme bilo tako - za platu koja nije bila veća od onih pedeset posto!
     "Ali najteži udarac došao je na kraju. Štrajk učitelja bio je obustavljen posle svega nekoliko nedelja i većina njih je zauzela svoja stara mesta. Ja sam se vratio svom poslu, s neizmernim olakšanjem. Kao da su mi skinuli Zemljinu kuglu sa ramena! Ipak sam još jednom posetio školu, pošto se sve smirilo, jer sam želeo da upoznam čoveka kojeg sam zamenjivao. Sam sam bio taj koji je nešto naučio, i stekao sam poprilično poštovanje prema njemu, svestan koliko je dobro obavljao posao u takvim uslovima. Video sam njegove knjige i beleške, i shvatio da je i on bio izvrstan inženjer; išao je u korak s vremenom, iako tekstovi, koje je morao da koristi, nisu.
     "Ali on nije bio tamo. Njegovi časovi bili su raspoređeni ostalim nastavnicima. Školski odbor odbio je da ga ponovo zaposli. Ispostavilo se da je bio jedan od čelnika FNU, i jedan od organizatora štrajka. Odbor se na taj način osvetio, njemu i njegovim istomišljenicima, iako su bili među najboljim nastavnicima u okviru tog sistema. Zadržali su one prosečne, one koji nisu bili "bundžije", i nisu bili uporni da se izbore za unapređenje školstva. Saznao sam da se ovo dešavalo svuda u državi, i shvatio da obrazovni sistem tamo više nikada neće biti kao pre. Odlučili su da brutalno oteraju svoje najposvećenije ljude i žene, one kojima je bilo najviše stalo, radije nego da priznaju da je nezadovoljstvo nastavnika bilo opravdano."
     "Zašto učiteljima nisu povećali plate?" upita Ajvo. "Otkupili bolje udžbenike, i slično? Zašto su dozvolili da ih toliko drugih država pretekne u onome što je najvažnije?"
     "Država je u to vreme bila u dugovima. Da su odobrili više sredstava za nastavnike, morali bi to da učine i za druga zapostavljena zanimanja - policiju, socijalne radnike, čak i za doseljeničku radnu snagu. To bi dovelo do povećanja poreza..."
     "Oh."
     "Ili do zatvaranja rupa u poreskim zakonima", dodade Bred. "A to bi bilo još nepovoljnije za određene interese vladajućih krugova, u to vreme."
     Ajvu iznenada padoše na pamet surlaši sa planete Sung, i to kako su iscrpli prirodne rezerve do konačnog istrebljenja. Eto kako se to događa, pomislio je. Opšta ravnodušnost omogućila je prevagu uskih interesa i bezobzirnih pojedinaca, i takav razvoj događaja bio je katastrofalan.
     Da li je Bred znao da će razgovor poći ovim pravcem? Je li to bio njegov način da pokaže Ajvu da je potrebno okrenuti struju baš na ovoj poslednjoj međi, međi kosmosa? Senator Borlend, predstavnik reakcionarnih snaga...
     Groton se nasmeši. "Žao mi je; nisam hteo da ovoliko odužim. Obično mi se ne..."
     "Nikada nisi pričao o ovome, dušo", reče Beatriks.
     "Niko ne voli da obelodanjuje svoje greške. Zato sam pokušao da zaboravim kako je izgledalo moje "učiteljevanje". I danas me pogađa kada razmišljam o tome - te dve paklene nedelje činile su mi se kao nekoliko meseci. Trebalo mi je dosta vremena da se od svega oporavim. Da zaboravim onu strašnu nesigurnost odgovornosti bez autoriteta, degradacije od strane naše zlatne omladine, gorčinu zbog neefikasnih i nepravednih zakona, i beskorisne napore."
     A ipak nije ništa preduzeo u vezi s tim, pomisli Ajvo. Kako da se očekuje preporod čovečanstva kada su se čak i svedoci očiglednih nedela jednostavno povlačili pred njima?
     "Sada mi je sve jasnije", reče Groton. "Sad kad je Beatriks pored mene. Držim se podalje od 'ideala'. Možda je i bilo dobro što sam se oslobodio mladalačkog idealizma pre nego što sam se oženio."
     Oh.

     Bred je poveo Ajva na sučeljavanje. Afra je bila zauzeta na drugom mestu, i Ajvo je nastojao da ne misli na nju.
     Senator Borlend ga je zastrašujuće podsećao ma katatoničnog dr Džonsona. Međutim, Borlendovo držanje ubrzo rasprši ovaj prvi utisak: bio je mlađi i snažnija ličnost nego što je naučnik ikada mogao biti. Ajvo je pokušavao da ga ne posmatra automatski kao neprijatelja. Borlend verovatno nije imao ništa sa zatvaranjem škola i progonom nastavnika.
     Bilo je zapanjujuće da je nekom tako mladom kao Bred bilo povereno da se nosi s takvim čovekom. Ali Bred je bio - Bred.
     Senator je stigao u pratnji ličnog sekretara, bučnog mladog čoveka koji se mogao najbliže opisati kao "ljigavko". Ljigavko je bio zadužen da govori, pominjući Borlenda uvek u trećem licu, kao da nije prisutan, dok je sam Borlend pažljivo osmatrao oko sebe, na izgled nezainteresovan za razgovor.
     "Ti!" obrecnu se ljigavko s visine kad opazi Breda. "Ti si Amerikanac, je l' tako? Senator hoće da popriča s tobom."
     Bred mu polako priđe. Ajvo primeti njegovu razdraženost; Bred teško da je bio ličnost kojoj se moglo naređivati na taj način.
     Ljigavko pogleda u beležnicu. "Ti si Bredli Karpenter, je li? Čudo od deteta sa Kenedijevog Tehnološkog, je li? Senator bi da čuje šta vi to muvate ovde."
     "Astronomiju", reče Bred. Među okupljenim osobljem stanice nastade izvesno komešanje, a jedan rmpalija sa sovjetskim oznakama na kragni osmehnu se, ne skrivajući prezir prema kapitalističkoj hijerarhiji. Oni iz Zapadne Evrope zadržali su ozbiljna lica, iako je jedan morao da se nakašlje. Borlend nije imao uticaja na njih, ali su poštovali pravila učtivosti.
     "Zijanje u zvezde. Aha", primeti ljigavko. "Senator namerava da stane na put besmislenom i rasipničkom trošenju. Imate li vi pojma koliko ste teško zarađenog novca poreskih obveznika straćili ovde prošle godine?"
     "Da", reče Bred.
     "Senator namerava da potpuno razotkrije ovu ludoriju. Ovo..." Tada kao da se probudi. "Šta?"
     "Ništa."
     "Šta ništa?"
     "Ništa nije straćeno. Imam utisak da verujete da je svrha istraživanja proizvodnja materijalnih dobara. Istraživanje nije pogrešno, pogrešna je vaša definicija."
     Borlend se okrenu Bredu. Usput dodirnu prstom mišicu svoga potčinjenog, i ovaj se skameni. "Čekaj malo, momak. Hajde mi dokaži to što tvrdiš. Šta je to toliko posebno u vašem teleskopu da se na njega potroše silne milijarde dolara? Pravi se da mi daješ turističko obaveštenje."
     "Nije u pitanju teleskop."
     "Senator nije tražio da mu kažeš da to nije teleskop!"
     Ajvo je po nastaloj tišini zaključio da je čak i osoblje van engleskog govornog područja sada očekivalo da konjska muva bude oterana. Bredov specifični humor nije bio jedina osobina koju su prijatelji cenili kod njega.
     Ovaj put su bili razočarani. Bred se zaista upustio u uopšteno predavanje, predviđeno za gostujuće uglednike. Trenutak kasnije Ajvo shvati zašto: Bred je terao konja a ne konjsku muvu.
     "Prema Njutnovoj teoriji gravitacije, svaki predmet u svemiru privlači sve druge predmete, silom srazmernom njihovim masama i obrnuto srazmernom kvadratu njihove razdaljine. Danas ipak više volimo da mislimo o gravitaciji kao fizičkom ispoljavanju zakrivljenosti prostora u prisustvu materije. Što će reći..."
     "Ma šta je s teleskopom?" upita ljigavko. "Senator nema vremena za nevažne..." Borlend mu ponovo dodirnu ruku. To je podsećalo na podizanje igle sa gramofonske ploče.
     "Što će reći", nastavi Bred, koji je iskoristio prekid da ode do pokazne table, i sada je brisao komplikovani crtež 'izdanaka', "da bi svemir mogao da se posmatra kao zategnuta elastična nit, a mase u našoj vaseljeni kao raznovrsna tela koja počivaju na njoj. Teži predmeti prirodno više ugibaju nit."
     Nacrtao je zakrivljenu liniju sa krugom u sredini a onda dodao manji krug. Ajvo pokuša da zamisli igru izdanaka koja bi se završila ovakvom pozicijom, ali mu njegov dar nije bio od pomoći u tome.

     "Ovako bi zakrivljenost prostora u blizini našeg Sunca mogla da utiče na Zemlju, uzimajući u obzir dvodimenzionalnost našeg prikaza", reče Bred. "Kao što vidite, manje telo će težiti da se otkotrlja prema većem, ukoliko ga ne mimoiđe dovoljno brzo, zahvaljujući centrifugalnoj sili, i tako izbegne efekt. Ali Zemlja svakako i sama uzrokuje zakrivljenost, i tela u njenoj blizini biće privučena na sličan način, ako ne uspostave orbite."
     "Vaseljena u celini, dakle, istovremeno je zakrivljena i beskrajno složena, budući da nema stvarnih ograničenja za bilo koju pojedinačnu zakrivljenost, veliku ili malu. Tu nije potrebna neka postojeća 'sila' da bi se objasnile posledice koje se uočavaju u prisustvu materije, izuzev prirode ovakvog stanja. Gravitaciona dejstva ipak svuda postoje, zakrivljenje unutar zakrivljenja, i to s neprestano promenljivim vrednostima. Ima li pitanja zasad?"
     "OTR", reče Borlend.
     "Osnovna teorija relativiteta, rekao bih. Naš posao su ova međudejstva." Bred označi mesto na crtežu, između Zemlje i Sunca, ali bliže ovoj prvoj, tako da se nalazilo na vrhu talasa. "Otkrili smo da osobena sila prožimajućih zakrivljenja polja sile teže, ako hoćete - stvara slabo ali nedvosmisleno kovitlanje, posebno na tačkama u prostoru gde dva ili više polja imaju podjednaku snagu. Možete to da uporedite s probijanjem zvučnog zida, gde je materija uljez u području zvuka. To je, kao kod Čerenkova, oblik svetlosti - ili, pre, fina harmonija utisnuta u svetlost koja prolazi kroz kovitlanje. Ovaj vid svetlosti je donedavno bio neizmerljiv i neshvaćen: naša tehnologija nije bila dovoljno razvijena da bi otkrila takve poremećaje, a kamoli da ispita njihovu prirodu."
     Borlend podiže ruku kao da se nalazi u učionici, podsetivši još jednom Ajva na Grotonovo iskustvo. Ali sada su pljuce bile političke. "Evo pitanja, ako dozvoljavaš. Kažeš da zrak svetlosti prolazi kroz kovitlac između dva tela u prostoru, i biva donekle izvitoperen. Ali, koliko ja shvatam, teško da postoji kutak u svemiru koji ne sadrži nekakvu gravitacionu ekvivalenciju - suviše je tamo zvezda, i čestica prašine, svaka sa svojim malim poljem koje se beskonačno ukršta s drugima. Tvoj zrak svetlosti trebalo bi da doživi hiljadu izobličenja, a ova, opet, sopstvena izobličenja, ako prevali izvestan put. Kako onda razlikujete koje je koje? Čini mi se da bi vam bilo lakše da se bavite svetlošću kakvu dobijate kroz običan teleskop. Ta je barem nepretumbana."
     Ajvo shvati, uz mali šok, da se ispod senatorske fasade skriva oštar um.
     "Ovo je u osnovi tačno", Bred oprezno priznade. "'Izobličenja' koja registruje naš instrument su brojna. Ali dok je sirova svetlost nadmoćnija za kraća i duža rastojanja podjednako, definicija odstupa kod srednjih rastojanja za, recimo, jedan svetlosni minut na sto hiljada svetlosnih godina. Makronska impozicija, međutim, trajnija je, iz razloga koje tek treba da utvrdimo. Primetili smo da su makroni u zraku koji dolazi s udaljenosti od hiljadu svetlosnih godina podjednako jasni kao oni iz polja našeg Sunca. Isto važi za doslovno svaku galaktičku udaljenost. Kako se naš domet povećava..."
     "Pratim te. Niz hodnik možeš i da vikneš, dok ti je za susedni grad potreban telefon, iako glas zvuči metalno, a isto važi i za drugi kontinent. Što se tiče onog pojma koji si upotrebio - makron - to mi zvuči kao stvar, a ne svojstvo."
     "Tako je. Naš naziv je nejasan jer nam je takvo i znanje. Izgleda da imamo posla i sa čestičnim vidom svetlosti pre nego s talasnim, a možda i sa gravitacionim česticama. To bi mogao da bude razlog što se efekt čini nezavisnim od zakona kvadratnog i kubnog stepena."
     "Spari foton i gravitron i dobićeš makron", primeti Borlend. "Vraški zanimljivo. Nazirem značenja takvog međudejstva svetlosti i teže, iako sam laik što se tiče kvantne mehanike."
     Laik, ali ne i neobavešten, pomisli Ajvo.
     "Tako dobijate sve makrone, ili nijedan", nastavi senator posle kratkog ćutanja. "Ali, kako dobijate slike predmeta na planeti, ili unutar nje, tamo gde nema svetlosti?"
     "Kovitlanje je otklonjeno s izvora polja, pošto je ekvivalencija ta koja se računa. Čak i telo u planeti ima svoju masu, i njegovo polje nalazi se u međudejstvu s poljem planete ili okolnih tela. U jednom trenutku doći će do međudejstva, koje se ispoljava kao svetlost - i neki od nastalih makrona stići će do nas, bez obzira koliko smo daleko. Potrebno je samo da naš prijemnik i oprema budu dovoljno osetljivi. Neophodna je kompjuterska kontrola za prvobitno potvrđivanje, i još jedna da se razluči bezbroj fragmentarnih slika koje primamo. To nije jednostavan proces. Ali kada jednom postane celovit..."
     "U stanju ste, s vašim makroskopom, da posmatrate svaku tačku u svemiru - ili na Zemlji?"
     Bred potvrdi.
     "Primetio sam vaš amblem."
     "Ne koristimo ga na taj način", preseče Bred.
     Ajvo shvati da govore o platiniranom bageru, SESK-u. Ko bi mogao da dokuči njegovo značenje? Senator je očigledno sasvim dobro shvatio inicijale. Možda je imao prethodno obaveštenje? Ajvu je zvučao sve manje amaterski. Da li je Bred naišao na sebi ravnog?
     "Naravno da ne", govorio je Borlend. "Nekima se ne bi baš dopalo ovakvo zapažanje. Neki bi osetili tako snažnu potrebu da zaštite svoju privatnost da bi pribegli drastičnim merama. Je li jasno šta hoću da kažem?"
     "Da", reče Bred, glasom u kome se osećalo gađenje. Konj još nije bio oteran iako se konjska muva utopila u pozadinu.
     "Ne bih rekao. Jesi li nekad stanovao u nekoj od onih stambenih zgrada? Gde tvoj prozor gleda na dvorište i u druge prozore?"
     "Ne."
     "Propustio si dobru školu, momak." Borlend pogleda oko sebe. "Neko drugi?"
     Naučnici sa stanice stajali su u nelagodnoj tišini.
     "U stambenoj zgradi", blago je ponovio. "Bar neko od vas."
     Negde kraj vrata podiže se tamnoputa ruka. Bio je to Fred Blenk, iz službe održavanja, prvak u stonom tenisu. Pokret mu je bio kolebljiv, kao da mu nije drago što privlači pažnju na sebe na jednom ovakvom skupu.
     Borlend se okrenu prema njemu. "Jesi li nekad upotrebio dvogled.
     Blenk je izgledao mrzovoljno.
     "Ili možda jeftin teleskop?" Borlend je bio uporan. "Da, vidim da znaš na šta mislim. Deset, dvadeset, možda stotinu prozora, zavisno od toga gde se nalaziš, i otprilike polovina bez zavesa. Ko će da troši lovu na zavese, sa crnačkom platom? Neke cure nisu svesne da izvode predstavu. Neke nije briga. Neke računaju da je to dobro za posao. Isto važi za neke muškarce. A porodične svađe su još jedna atrakcija za gladnu publiku." Ponovo se okrenuo Bredu. "Znaš koji je lek protiv njuškala?"
     "Pozvati policiju?"
     Borlend se okrenu prema Blenku. "Je l' tako, duhovni brate?"
     Blenk odmahnu glavom. Sada se smešio, pomalo bojažljivo.
     "Da, ti znaš." Borlend je potpuno kontrolisao razgovor. "Bio si tamo. Znaš znanje. Poziv muriji ne stoji u knjizi."
     Svi naučnici sa stanice i dalje su nemo stajali, osim onih koji su prevodili za druge. Borlend im je dokazivao da su nepraktični teoretičari.
     "Sad možda počinješ da kapiraš. Da ti prevedem na viši nivo: masovni voajerizam je tipična posledica kibernetičke revolucije, i protiv njega ne možeš da se boriš predrevolucionarnim metodima. U ono doba kad smo bili nomadi i čučali u šatorima, razbili bismo glavu svakom ko bi bez poziva turio surlu u šator. Poljoprivredna revolucija je to promenila, stvorila uslove za nastanak gradova - a gradovi su, po definiciji, prenaseljeni. Industrijska revolucija, oko pet hiljada godina kasnije, učinila je da stvari postanu deset puta gore, pošto su tada i Pera i Mika došli do sredstava da zabadaju nos i komšijska posla. Kibernetička revolucija je udarila pečat, jer su tada Pera i Mika dobili i sredstva i vreme za njuškanje - i što bi neko plaćao predstavu sa glumcima ako je ona uživo besplatna.
     "Sad kad imamo superskop, i način da se petljamo u poslove naših zvezdanih suseda, naša kao da nam nisu dovoljna. Šta mislite, kako će pametni vanzemaljac, koji ceni svoju privatnost, da vas spreči da virite - uz vremensko rastojanje od nekih petnaest hiljada godina?"
     Osoblje stanice zbunjeno se zgledalo. Očigledna stvar - a ipak nikom od njih nije pala na pamet! Logički lanac koji rastura um, da se srede radoznalci, gde god da su i kad god da su. Najneposredniji i najopipljiviji odgovor na njuškanje.
     Borlend je čekao da zamre graja prevođenja i rasprave. Oni koji su ga posmatrali s prikrivenim potcenjivanjem, sada su pokazivali poštovanje, a Rus se više nije smešio. "Sad, drugovi, hajde da zaboravimo pretpostavke i da se porvemo sa glavnim problemom. Poznajem većinu vaših vlada bolje nego vi - da, čak i tvoju, Ivane - zato što mi je to posao. Politika. A znam ponešto i o ljudskoj prirodi - u životu, ne u teoriji - pa otud smatram da znam nešto i o prirodi tuđinaca. Ovde se nalazite u nevolji, kao i ja, iz razloga koji bi vas slabo zanimali. Kako bi bilo da zanemarimo neslaganje, udružimo snage i vidimo šta možemo da smislimo? Možda bismo čak mogli i da pomognemo jedni drugima."
     Ljudi su se zgledali kroz obnovljen žagor prevođenja. Pojaviše se oprezni osmesi. "Možda bismo mogli, senatore", potvrdi Bred.
     Borlend se obrati pomoćniku. "Idi i održi preliminarnu konferenciju za štampu, mali. Reci im šta senator namerava - ali se čuvaj činjenica. Ako postanu suviše radoznali, bocni ih. Znaš postupak."
     Ljigavko ode bez reči.
     "Malo čudo, zar ne?" primeti Borlend. "Trebale su mi godine da pronađem takav materijal. A sad, gde je ta traka?"
     "Traka?"
     "Momče, moja moć razumevanja nije baš toliko kilava. Snimak razarača. Onog što ljudima pomućuje umove, ha-ha-ha. Sen koja zna."
     "Ne postoji traka, niti snimak", reče Bred. "Ne možemo da ga snimimo - to jest, ono što zabeležimo ne deluje. Ne možemo da uhvatimo - značenje."
     "Ali možete da ga uhvatite ovde uživo, zar ne? Nema svrhe ispitivati mrtav virus. Treba nam odgovor zbog čega se rita. Hvatate ga samo na jednoj stanici, je li? I trajan je: možete da se uključite u njega u svako doba?"
     "Da, to je deo makroskopskog opsega. Središnji deo, gde je prijem najsnažniji. Onaj koji bismo mogli najbolje da iskoristimo - da smo u stanju da isključimo razarač."
     Bred povede senatora u manju prostoriju za projekcije. Naučnici i osoblje većinom su se razišli, zadovoljni što je situacija ponovo stabilna. Afra se pojavila u bluzi i suknji, postižući da jednostavna odeća izgleda elegantno. Ajvo je išao za njima, trenutno zaboravljen.
     "Postavili smo ga ovde", reče Bred kratko. "Priključen je na izlaz kompjutera, gde se glavni signal obrađuje u prijemniku. Ugrađena je elektronska zaštita koja garantuje da efekti neće otići dalje od ove sobe. Ova naprava je opasna."
     "Program", Borlend će zamišljeno. "Mišolovka u haremu. Ali čemu takva predstava, umesto da se jednostavno u sunce usadi detonator?"
     "Nema sumnje da njegov tvorac nije protivnik svih oblika života", reče Bred. "Ova stvar je selektivna. Pogađa samo vrste koje putuju kroz svemir i poseduju makroskop, kao mi. Njuškala. Dokle god je naš razvoj ispod određenog nivoa, bezbedni smo."
     "I meni se čini. Odgovara vam takva vrsta bezbednosti?"
     "Ne."
     "Onda da ga još jednom pustimo. Imam teoriju, tek da vam pokažem šta bi ovde moglo da bude u pitanju, ali još nisam spreman da se kladim na nju. SUSI, znaš. Smeće ubaci, smeće izbaci. Možda je moja pretpostavka ispravna, ali hajde da prvo eliminišemo ostale. Kao u onoj pesmi: 'O, za čega ne zapnem za koricu 'leba? Kako bogamu da zapnem ispod plavog neba? Aliluja, protuva sam ja!' Recite to popu i on će vam odgovoriti da je to prostakluk. Trebalo bi da bude 'tako mi Boga', eufemizam koji je dozvolila crkva. Probajte kod profesora, reći će vam da je gramatički neispravno: trebalo bi da stoji 'zašto ne zapnem'. Ali radnik će vam pomoći: čitava je stvar prošla kroz cenzuru. Da bi trebalo da bude 'kako bre da radim kada posla nema'! Ponekad i mi, niskog čela, ubodemo suštinu. Ne uvek. Znači, verujete da se boje konkurencije neke nove vrste pametnjakovića?"
     "Sa zakašnjenjem od petnaest hiljada godina? Čak i da posedujemo pogon za svetlosne brzine, koji nikada nećemo imati, opet bi nam bilo potrebno petnaest milenijuma da stignemo do njih. Ne možemo čak ni da odgovorimo na njihovu 'poruku' za kraće vreme. Ostaje zakašnjenje od ukupno trideset hiljada godina. Ne vidim kako oni uopšte mogu da budu sigurni da ćemo u to vreme biti u stanju da primimo njihov signal i da odgovorimo na njega."
     "Mogla bi da bude trajna emisija. Koliko znamo, ide već milion godina", reče Borlend. "Čekala je da je uhvatimo. Možda njima sporije prolazi vreme? Možda je petnaest hiljada godina za njih samo nedelja dana, ili tako nešto?"
     "Ne kada je emisija u našem protoku vremena. Nismo uopšte morali da joj se prilagođavamo. Ako su živeli tako sporo, imali bismo ciklus koji bi trajao hiljade godina, umesto nekoliko minuta."
     "Može biti. Mislite da strašno mrze sve inteligentne vrste, sve vreme?
     "Ksenofobija? Moguće. Ali taj vremenski pomak ipak i to čini malo verovatnim. Kako da mrzite nešto što za nekoliko desetina vekova neće postojati?"
     "Tuđinac bi bio u stanju. Njegov um - ako ga poseduje - možda radi drugačije nego moj."
     "Ipak, postoje izvesna merila koja važe za inteligenciju uopšte. Razumno je..."
     "Prestani da budeš razuman. To je greška. Pokušaj da budeš filozof."
     Bred ga pogleda. "Kakvu filozofiju imate na umu, senatore?"
     "Mislim na filozofiju u praktičnom smislu, naravno. Možeš da budeš vraški razuman i prokleta budala istovremeno, i to je tvoj problem. Rekao bih da veruješ da je tvoj Naučni Metod najbolji način da rešiš stvari, zar ne? Ja ti velim da nije."
     "Razmotriti činjenice, postaviti hipotezu koja obuhvata sve, upotrebiti je da se dođe do novih činjenica, proveriti ih i ispraviti ili odbaciti polaznu hipotezu, ako se činjenice ne uklapaju. Smatram da je to upotrebljivo. Imaju li Aristotel, Kant ili Marks bolji radni sistem?"
     "Aha. Osnovna briga filozofije nije istina, nego značenje. Ova kriza s razaračem nije problem istine već značenja. Tu ne počinješ od pretpostavki i ne sklapaš ih u celinu prema matematičkim pravilima; ne, nego dovodiš u sumnju njihovo značenje, zatim dovodiš u sumnju svoje sumnje, dok sve zajedno ne postane nepouzdano. Tada ćeš se, možda, približiti značenju."
     Bred se namršti. "Vama dvoma ovo ima smisla?"
     "Ne", reče Afra.
     "Da", reče Ajvo.
     "Nije neophodno da ima smisla, već da ti otvori um. Ovo nije partija šaha; ne znamo čak ni pravila. Znamo samo da gubimo - i najbolje je da pođemo od toga. Ta stvar nam, dakle, uništava inteligenciju. Je l' to loše?"
     "Kosmološki gledano, možda i nije", reče Bred. "Ali lokalne posledice su neprijatne. Bilo bi lakše živeti s tim kada bi pogađalo najmanje inteligentne među nama, umesto..."
     Borlend se smrknu. "Govoriš o koeficijentu inteligencije, IQ? Koeficijent inteligencije definisan kao umna zrelost podeljena sa godinama starosti puta sto?"
     "To nam je poznato. Naravno, ne možemo da budemo sigurni da numerički IQ predstavlja nešto više od sposobnosti subjekta da rešava IQ-testove, te je moguće da pogrešno tumačimo svrhu razarača. Numerički zbir izostavlja potencijalno važnija svojstva ličnosti - posebnost i narav, a i kada su pojedini rezultati jednaki..."
     "Ne mora da znači da su realizatorske sposobnosti ljudi jednake", dovrši Borlend. "Znam tu knjigu, i svestan sam nedostataka sistema. Sećam se članka od pre petnaest ili dvadeset godina, o 'kreativnosti', i oglasa za pristupanje klubovima za osobe sa visokim IQ. Kada mi treba dobar čovek, držim se podalje od samozvanih punoglavaca. Obolele od klupskog sindroma mogu da prepoznam po izgledu."
     Borlend se zagleda u lica. Uperi čvornovat prst u Afru. "Ti!".
     Ona poskoči, uhvaćena. "Učlanjena si, zar ne?" reče on. Ne čekajući njenu zbunjenu potvrdu, pođe dalje. "Ti - nisi", reče Bredu. "Onaj krupni Ruja što je upravo izašao - nije." Pogleda Ajva. "Tebe ne bi primili." Okrenuo se Bredu. "Ali IQ je jedino praktično merilo koje imamo za opštu sposobnost velikog broja ljudi, te moramo da ga upotrebimo dok ne nađemo nešto bolje. Hajde da ga odredimo kao sposobnost učenja, i da pretpostavimo da je osoba sa IQ sto dvadeset uopšteno sposobnija od njenog sabrata sa IQ sto. Ovo samo zato što se tako lakše prelazi na važnije stvari. OK?"
     Bred se nasmeja.
     "Otprilike korektno, senatore. Primenite svoju filozofiju."
     "Kažete da taj signal nije jezički, tako da svako može da ga prati, ali da ima tačku rizika. Potrebno je da budeš prilično pametan, po ovim ili onim merilima, da bi bio pogođen. Da li to radije pogađa pametnije nego one prosečne, ili je kao sa makronima: dobiješ ili ne dobiješ?"
     "Izgleda da češće pogađa sposobnije umove. Inteligencija je tako neuhvatljivo svojstvo da ne možemo da budemo sigurni, ali..."
     "Dobro. Onda da prođemo kroz ovo po nekom redu. Tvoj IQ je dve stotine petnaest..."
     "Šta?" javi se Afra, zaprepašćena.
     "To nije..."
     "Znam, znam, znam", reče Borlend. "Brojke ne znače ništa, ali i da znače, opet ne bi bile primenljive na tebe, zato što si pametniji od čove koji bi da te testira. Seti se da govorimo o pogodnosti a ne o činjenicama. Ne, nisam video tvoj dosije; sam donosim zaključke. Kada bi brojke igrale kod tebe, iznosile bi toliko, zar ne?"
     Bred nije porekao ni ovo, a Afra je izbegavala da ga pogleda. Ajvo je znao o čemu razmišlja. Verovala je da je Bredov IQ sto sedamdeset pet ili sto osamdeset, negde blizu njenih rezultata. Rezultati kao da su joj bili neobično važni.
     A onda je saznala da je on toliko iznad nje koliko je ona iznad prosečne osobe - a prosečnost joj je bila nepodnošljivo dosadna.
     "Stoga je sva prilika da bi ti u ovoj grupi bio prvi pogođen", reče Borlend. "Zato ćemo te postaviti na čelo stola. Ja sam, recimo, glup u poređenju s tobom - najmanje pedeset poena ispod tvoje brojke - a to je vojna tajna, usput, jer je pamet ugrožena vrsta u Senatu - a tvoja cura je sledećih deset poena niže. Ovaj momak..."
     "Oko sto dvadeset pet", reče Ajvo. "Ali to nije utvrđeno. Ja posedujem..."
     "Ode još jedna vojna tajna", progunđa Bred. "Mislim da g. Arčer ne bi trebalo..."
     "Insistiram da zauzmem svoje mesto u vašem teorijskom poretku", reče Ajvo ozbiljno.
     "Dobro. Ovde si, i to je zgodna okolnost, pa što da te ne uzmemo", reče Borlend. "A sada mi nađite nekog ko je negde oko normale, da zaokružimo."
     "Nema nikog na stanici ko..." poče Afra.
     "Pitaj Beatriks", promrmlja Bred.
     "Da pitam...!"
     "Biti prosečan ne mora da bude uvreda intelekta", reče joj Bred blago. "Po statistici, mi ostali smo nakaze." Afra pocrvene i izađe.
     "Žestoka mala", primeti Borlend. "Tehnička sekretarica?"
     "Više od toga - do pre dva minuta."
     "Hajde da počnemo. Možete odmah da uključite taj relej?"
     "Izgleda da ste uvereni da ćemo se upustiti u to."
     "Gubiš živce, sinko? Znao si da će doći do ovoga. Slobodno istupi i pusti mene da to uradim."
     "Senatore, ne postoji način da vam pokažemo razarač a da ne razorimo vas. Biće to mentalno samoubistvo."
     Borlend žmirnu prema njemu. "Recimo da ga vidim i uspem da preživim. Recimo da asimilujem ono što tuđinci pokušavaju da sakriju. Kuda bi me to odvelo, u lokalnom smislu?"
     "Bili biste dovoljno glupi za mesto predsednika, ili..."
     Ajvo je razumeo ovu stanku. Senator teško da je glup čovek. Ako mu je suđeno da preživi razarač netaknuta uma, može, doslovno, da zadobije vlast nad tajnama vaseljene. Može da postane najmoćniji čovek na Zemlji. A on je od onih ljudi spremnih da rizikuju gubitak svega ukoliko postoji prilika za ukupnu pobedu.
     Misli ozbiljno. Zbog ovoga je i došao. Suočiće se s razaračem. A Bred neće moći da mu dopusti da rizikuje sam. Senatorov uspeh može Zemlju da košta više nego njegov poraz - ako Bred ne uspe da prvi prebrodi razarač.
     Borlendov pogled bio je divalj. "Možda bi više voleo ono tvrđe rešenje, momče?"
     "Sudski nalog Kongresa?" Bred slegnu ramenima. "Ne, idemo do kraja sa našim samoubilačkim paktom, zajedno, sada..."
     "Navali, dečko."
     Bred pogleda prema Ajvu, vide da ovaj ne namerava da ode, i pljesnu dugme ispod ploče. Televizijski ekran koji je ispunjavao zid buknu bojama. Sva trojica se okrenuše prema njemu.
     Ajvo, zapanjen što je odluka tako iznenada doneta i odmah sprovedena, shvati kako su ovo vešto izveli. Njih trojica predstavljaju osovinu, što je sasvim zgodan izgovor, jer Bred nije ni nameravao da izloži bilo koju od žena predstojećem riziku. Afra nikada ne bi dobrovoljno pristala da je isključe, da je znala šta se kuva.
     Pojavi se oblik, fin, promenljiv, zavojit, prelivajući se. Velika crvena kugla - po prelazima boje zaključio je da je kugla u pitanju, uprkos dvodimenzionalnosti slike - i manja tačka plavetnila. Tačka se i sama proširi u kuglu, bleđe plave boje, i zakrili drugu kuglu. Mesto gde su se ukrštale imalo je purpurnu međuboju.
     Ajvova intuicija odmah se uključila. Ona njegova čudna sposobnost prilagodila se prikazu kao da ima posla s igrom izdanaka. Ovo je bio animirani uvod u program, koji je vodio u Bulovu algebru, sa bojom kao pomoćnim sredstvom. Kroz programsku teoriju bilo je moguće upoznati početnika sa matematikom, logikom, elektronikom i svim drugim oblastima znanja - bez uplitanja posebnog jezika. Jedna zagonetka bila je rešena: tuđinci su posedovali način da komuniciraju.
     Boje su se širile, skupljale, ukrštale, menjale oblike i intenzitet, i broj, i oblike, na način koji je prosečnoj osobi mogao da izgleda nasumičan... ali nije bio. U tim strukturama bilo je logike, više i šire od logike medijuma. Ubrzano, neizbežno, postavke su se stapale u zadivljujuću značenjsku celinu. Smisao samog postojanja bio je...
     Ajvova intuicija pohita dalje, iščekujući rasplet. Značenje se približavalo, noseći nezemaljsku silinu.
     Odmah je shvatio da bi trebalo zaustaviti niz. Pokušao je da ustane, da vikne, ali su mu motorni refleksi bili paralisani. Nije bio u stanju ni oči da sklopi.
     Učinio je jedino što je mogao: okrenuo ih je izvan žiže. Uvijajuća slika izgubi jasnoću i sila, koja ga je držala, oslabi. Očni kapci mu se polako i s mukom spustiše: sada je mogao da okrene glavu.
     Spustio se čitavim trupom na sto. Bio je suviše slab da bi nešto preduzeo.
     Program se valjao prema svom neumitnom završetku. Bio je svestan toga iako nije posmatrao. U prostoriji nije bilo zvuka.
     Vrata se naglo otvoriše. "Bred!" vrisnu Afra, izbezumljena. "Nisi sačekao!"
     Ajvo bi prenut iz zanosa. Vrati mu se snaga. Podiže se, posrćući, hvatajući ravnotežu. Zatetura se oko stola, posežući za prekidačem koji je dodirnuo Bred. Zagreba ispod table, neposlušnim prstima, pokušavajući da ih obuzda, i slika se konačno izgubi.
     Afri se postepeno vraćala pokretljivost. Razarač ju je već bio zakačio, upala mu je u drugi ciklus, ali nije bila izložena duže od nekoliko sekundi. Nije bilo vremena da joj uzme razum.
     Soba je počela da se puni ljudima, i svi su bili usredsređeni na one za stolom. Ajvo tek sad dozvoli sebi da pogleda u prijatelja.
     Bredli Karpenter je sedeo nem, nesvestan Afrine grozničave pažnje. Oči su mu zurile bez života, vilica bila opuštena i vlažna. Stanični lekar je već potišteno odmahivao glavom.
     Senator je, malo dalje, ležao na stolu. Lekar ode do njega i pregleda ga. "Mrtav je", reče.









3.
     Uporno kucanje na vratima probudi Ajva iz nemirnog sna. Nije bio svikao na pometnju, i šok zbog onoga što se dogodilo još je bio svež i nezaceljen. Bio je zaboravio da se nalazi u stanu čoveka čiji je um bio praktično mrtav; osećao se poput uljeza.
     Ustao je i zateturao se kroz prostoriju. S treskom je otvorio klizna vrata, trljajući oči.
     Tamo je stajala Afra, prelepa u bade-mantilu i papučama. Njena vatrena kosa bila je povezana na potiljku prozirnom maramom u stilu vredne domaćice; nije bila našminkana, ali je Ajvu izgledala zanosno.
     Opržiše ga njene plave oči. "Specijalna pošiljka", reče ozbiljno. "Telegram." Pružila mu je kovertu.
     Ajvo je uze, a onda se seti u kakvom je stanju. Stajao je pred ovom divnom devojkom samo u džokejkama, izgužvanim od spavanja. "Ja - hvala. Ček' da se obučem."
     Ona prihvati vrata, ne dopuštajući mu da ih zatvori. "Je l' za tebe?"
     On pogleda adresu. Bio je to stilizovan simbol strele. I ništa više.
     "Moglo bi da predstavlja entropiju", reče ona, zakoračivši napred, primoravajući ga da odskoči unatrag. "Strela Vremena, čini mi se. Ali sam se setila da je tvoje ime, Ajvo, varijanta teutonskog Ajvon, što znači ratnik strelac. A tvoje prezime..."
     "Da, moglo bi se reći", reče on, smeten. Kad bi samo imao nešto na sebi!
     "Ženski oblik bio bi Ivona", nastavila je pričljivo, nateravši ga da odstupi još jedan korak. "Imena uvek imaju neki zanimljiv koren. Moje znači "ona koja pozdravlja ljude" - teutonsko poreklo, takođe."
     On je pažljivije pogleda, sumnjičav zbog njene vedrine. U tom trenutku nije je odavao glas niti izraz lica, ali je znao da je izbezumljena od bola zbog Breda. Oči su joj bile zasenčene i oko nje je lebdeo slab miris znoja. Da li ju je bilo strah da bude sama, ili je Bredova soba imala nekakvu perverznu privlačnost za nju?
     "Ali ipak mislim da bi trebalo da ga pročitaš, radi sigurnosti", reče ona. "Našla sam ga pored teleprintera. Operater je spavao - slaba forma, znaš - pa sam ga uzela..."
     Da, bila je potresena. Mora da je išla iz prostorije u prostoriju, razgovarajući sa svakim, tražeći bilo šta da joj odvuče pažnju od užasa u sećanju. Slabo je marila za Ajva Arčera i ono što je imao na sebi; u ovom izolovanom trenutku, telegram je nužno bio primamljiva tajna.
     Otvorio ga je, dok je ona kružila po sobi, dodirujući Bredove stvari ali ih ne pomičući. Bacala je željne poglede prema poruci.
     Jedna reč mu privuče pažnju. Ajvo besno zgužva papir.
     "Šta to radiš! Ne znamo ni da li je za tebe!"
     "Za mene je."
     "Šta piše? Ne možeš tek tako..."
     "Ne znam šta piše. Znam samo da znači nevolju."
     "Bar mi dopusti da..."
     "Svakako", reče on, suviše odsečno, i baci loptu hartije prema njoj. "Treba da se obučem."
     Bila je nesvesna njegove aluzije. Raširila je hartiju i usredsredila se na nju, a on joj je okrenuo leđa i žurno uskočio u pantalone i košulju.
     "Ali - ovo je višejezično!" uzviknu ona. "Zar nisi rekao da ne možeš..."
     "I ne mogu."
     Kliznula je do stočića i položila poruku na njega. "Ko je mogao da ti pošalje ovako nešto? Baš je čudno!"
     "To je nevolja", ponovi on. Priđe da ponovo pogleda, u stvari samo da bi joj se približio.
     Tekst je bio čitljiv: SURULLINEN XPACT SCHÖN AG I ENCAJE.
     Nije bilo potpisa.
     "Kakva zavrzlama!" reče ona uzimajući olovku. "Nisam sigurna da ću moći sve da rastumačim, ali znam da ovo nešto znači. Kad bi samo Bred..."
     Oborila je glavu, shvativši, i on vide kako joj se ramena tresu od jecaja. Ali je odmah zatim odlučno podigla lice i ponovo se usredsredila na poruku. Ajvo je stajao kraj nje, beskoristan, žudeći za pravom da je dodirne i uteši - i osećajući krivicu zbog te želje. Kakva devojka!
     "Šen - to je na nemačkom, naravno. To..." Ponovo je zastala. "Šen! Bredov prijatelj sa projekta! Trebalo je da odneseš ovo Bredu na prevod."
     "Može biti." Pitao se nije li trebalo da uništi poruku umesto što joj ju je dao. Nije se mogla meriti sa Bredom po inteligenciji, ali nije bila ni tupa.
     "Šen - on je taj koji bi - od svih ljudi..."
     Ajvo potajno načini grimasu, shvativši da se ona hvata za slamku, i da će uskoro i sama postati svesna toga. Čak je i Šen teško mogao da regeneriše oštećene moždane ćelija svoga prijatelja. To bi moralo da bude obavljeno interno, a takvo lečenje je bilo nemoguće kod viših životinja.
     "Moram da saznam šta piše. Tada ćemo moći da odgovorimo..."
     Posvetila se zadatku s obnovljenim poletom. Marama joj je poskakivala dok je klimala glavom. "Ova poslednja reč - ENCAJE - je na španskom, i znači 'svila'. A pretposlednja - I - mogla bi da bude na engleskom. Ličilo bi na Breda da upotrebi 'običan' pojam, a Šen je, kako sam čula, još gori po tom pitanju."
     Ispisala je engleske reči ispod odštampanih pojmova, dok je Ajvo posmatrao, zainteresovan i protiv svoje volje. Nikada nije zavideo genijima na njihovoj sposobnosti da nauče više jezika, ali je sudelujući u odgonetanju teksta kroz Afrinu sposobnost mogao da zamisli sebe u zanosu potrage. Zaključio je da bi potera za pravom reči mogla da bude podjednako uzbudljiva kao lov na čoveka, u odgovarajućim okolnostima.
     Iako je već znao ishod.
     "XPACT - ova reč ne pripada romanskim jezicima, niti germanskim", mrmljala je. "Ili finsko-ugarskim... naravno! Pripada slovenskoj grupi. Ruski... ne - dobro, ima neke veze. Da vidimo." Prepisala je reč neobičnim pismom.
     Podigla je pogled, plave oči su joj imale iznenađujuću snagu. Ajvo se pitao kako to da nikada ranije nije zapazio blistavost te boje, ne pre nego što je upoznao nju. "Hrast", rekla bih. "Ima li to nekakvog smisla?"
     Ajvo slegnu ramenima.
     "A SURULLINEN - to je finska reč za 'tužan'. Ostala je još jedna... mislim da je na turskom... 'čipka', možda." Sela je i pročitala sve zajedno. "Tužni hrastovi, divotnu čipku ispredam."
     Ajvo se nasmeja, a ona se samo ovlaš nasmeši. "Ali ovo 'ispredam' je imenica", reče, "tako da još nismo gotovi. Tu nema glagola - znači da to ne može biti rečenica - ne na kakvu smo navikli. I ovo 'I', ne uklapa se - aha! Moglo bi da bude na poljskom, 'i'. 'Divotna čipka i svila', u kontrastu sa tužnim hrastovima." Bavila se time još neko vreme, izbacujući i uvlačeći jezik između pravilnih belih zuba.
     Šta će biti ako pronađe rešenje? pitao se. Da li da joj sada prizna istinu, da pokuša da joj objasni? Nije mu se učinilo mudro.
     Primetio je njeno interesovanje za problem i odlučio da je ne dira još neko vreme.
     "Turobni hrast, divotna čipka i svila", reče ona konačno. "Nešto u tom stilu. Ne umem dalje, i ne znam odakle da počnem s tumačenjem. Bože, kako sam umorna! Zašto se mučio da ti sastavi ovakvu poruku?"
     "Tmina zimzelenih hrastova, divotno spletenih i svitih", reče Ajvo.
     Ona se smesta zainteresova. "Ovo ti ipak nešto znači. Neki stih?"
     "Da." Bila je preoštra; rekao je suviše.
     "Delo koje obojica znate? Neki tekst koji dobro poznaješ? Nešto što ukazuje na smer delovanja?"
     "Da." Znao je da se sprema da ga pita o kojem je pesniku reč i o kojem delu, a on nije bio spreman da joj kaže. Ionako će sama da otkrije, ili... ili će pribeći ubeđivanju, ali kakvom?
     "Sada mogu da se odmorim", reče ona. Odvukla se do ležaja i stropoštala se, na bok, podigavši kolena, puštajući da joj papuče skliznu na pod.
     Zaboravila je gde se nalazi - ili je nije bilo briga. Možda je, pomislio je s bezrazložnom ljubomorom, navikla da spava ovde. U Bredovoj sobi.
     Osmotrio je njenu meku kosu, ispalu iz pomerene marame, skladnu ruku koja je visila sa ležaja i njihala se sa njim, privlačne obline njenog sklupčanog tela, otkrivena glatka bela kolena, čvrste članke i mala stopala. Stideo se svoje žudnje.
     Afra je bila oličenje ženske privlačnosti, po Ajvovoj najnovijoj definiciji. Nije bilo važno što je definicija pratila činjenice, umesto obratno. Naučio je da ne mrzi one s prodornijom inteligencijom, ali i da je ne očekuje od devojke kojom bi mogao da se oženi. Ne tražiti uzvišenu lepotu, ne praviti problem od manjih slabosti naravi... hiljadu sitnih predostrožnosti zarad praktičnosti i ostvarivosti. On sam nije bio ni po čemu izuzetan, osim po onoj usamljenoj osobini koja je negirala svaku svrhu koju je mogao naći u životu, i zbog koje nije mogao da se nada da će osvojiti izuzetnu ženu. U stvari, bilo kakvu ženu.
     Sada je znao da je teško potcenio svoju osetljivost na puku fizičku lepotu. Zaljubio se u Afru onog trenutka kada ju je ugledao, pre nego što je saznao ijednu suštinsku stvar o njoj. Pobeđen, mogao je samo da se nada milosti.
     "Mislila sam da više ništa ne može da me povredi", mrmljala je pospano u mali ugrađeni jastuk, "kada sam ostala bez oca. Ali sad ovo s Bredom - skoro na isti način, u stvari."
     Ajvo je ćutao, znao je da ne očekuje odgovor od njega. Bila je nesvesna njegovog prisustva, um joj je bio zarobljen unutar izolovanog događaja koji je jad izbacio na površinu. Ipak, bio je iznenađen onim što je čuo; dosad nije bilo ni nagoveštaja o nekakvoj tragediji u njenoj prošlosti. Otac mora da joj je umro, ili izgubio razum, tako da ga je pominjala samo u krajnjoj rastrojenosti. A sada se dogodilo i ovo s Bredom. Načinio je mentalni podsetnik da ne pominje roditelje pred njom.
     "Rekao mi je kako da - ne sećam se - nešto u vezi sa Šenom..."
     Ovo je iznenada počelo da ga se tiče. To "on" mora da se odnosilo na Breda. Šta joj je Bred rekao o Šenu? Napeto je osluškivao, ali je ona utonula u muk. Oči su joj bile sklopljene, suze na trepavicama.
     Bredova devojka...
     Ajvo izađe iz sobe, zato što je bilo bolno posmatrati je. Žalio je i za Bredom, ali to nije bilo isto.
     Uputio se prema ambulanti.
     Šest osoba je mirno sedelo u svojim stolicama. Činilo se da se nikada nisu micali odatle, jer je na stanici sada bila noć.
     "Zdravo, dr Džonson", promrmljao je u prolazu. Patrijarh je zurio kroz njega. "Zdravo, dr Smit. Dr Sung. G. Holt. Dr Karpenter."
     Pojavi se bolničar, zevajući. "Šta želite?"
     Ajvo je posmatrao Bredlija Karpentera, blaženo usnulog. Blaženo za posmatrača, jer njegov prijatelj više nije posedovao um da bi ga bilo briga šta se dešava s njim.
     Zašto je Bred učinio ono, svestan cene koju će platiti? Bio je to samoubilački čin; mogao je da odbije senatorov zahtev, da je hteo. Nalog bi izazvao znatan publicitet, ali bi svejedno bio manje zlo. Ova smrt bila je utoliko strašnija jer je bila nepotpuna. Um je nestao, ostalo je samo mlitavo telo, doživotni teret za zajednicu i muka za one koji su znali i voleli Breda kao celovitu ličnost.
     "O - vi ste onaj njegov drugar sa Zemlje", reče bolničar, prepoznavši ga. "Žao mi je."
     Bred se probudi. Opuštene crte zadrhtaše; oči se s mukom izoštriše. Usne mu se delimično sklopiše. Lice mu skoro dobi nagoveštaj izraza.
     "Š-š-š...", reče Bred.
     Bolničar mu položi ruku na rame da bi ga smirio. "Sve je u redu, dr Karpenter. U redu. Polako. Polako." Okrenu se Ajvu. "Ne valja ih naprezati. Možda će biti u stanju da delimično povrate ličnost, ako se stanje ne pogorša. Još ne možemo ništa pouzdano da kažemo, i ne smemo da rizikujemo. Vi to razumete. Zato je bolje da sad pođete."
     Bredove oči se s mukom zadržaše na Ajvu. "Š-š-"
     "Šen", reče Ajvo.
     Napregnuto telo se opusti.
     Bolničar se namršti. "Šta ste rekli?"
     "To je na nemačkom", objasni Ajvo škrto.
     "Pokušavao je - to je zapanjujuće! Prošlo je tek nekoliko sati od..."
     "To mu je puno značilo."
     Bred je ponovo zaspao, dovršivši svoj poslednji čin. "Ovi drugi nekoliko dana nisu mogli ni da pokušaju", reče bolničar. "Mora da je bio teško pogođen. Možda će se oporaviti!"
     "Možda." Ajvo pođe dalje, siguran da je beskorisno nadati se. Samo je nadljudski napor, možda jedini za koji će uopšte biti sposoban, izrodio tu reč, ili taj pokušaj da se izgovori reč. Sada je sve bilo jasno, u jezivom podsećanju: Bred se žrtvovao pokušavši da tako da iznudi dolazak Šena. Bio je siguran da je samo Šen u stanju da neutrališe razarač i reši problem makroskopa.
     I sve beše uzalud. Kako da omogući Šenu da upozna ovaj zastrašujući izvor znanja i moći - svestan koliko bi svet postao nesrećniji kada bi Šenova svemoć lišena morala zamenila senatorovu ambiciju? Nije mogao to da učini.
     U hodniku blizu zajedničke sobe susreo se sa Grotonom. "Ajvo", reče ovaj. "Znam da ovo nije zgodan trenutak, ali trebaju mi neki podaci."
     "Sada ili posle, isto je." Uistinu je osetio olakšanje što se našao izgovor da skrene misli sa sadašnje nesreće. Sada je znao da Groton nije samo tvrdoglavi inženjer; čovek je imao stavove o bitnim stvarima, kako je pokazala priča o njegovom učiteljevanju. Uvek je opasno povoditi se za predrasudama, kao što mu se dogodilo pri prvom susretu sa Grotonom. "Kakvi podaci? Nisam baš neki izvor znanja."
     "Radio sam na tvom horoskopu - nisam mogao da spavam - i, ovaj, pomoglo bi kada bi mi opisao izvesne krize koje si imao u životu."
     Znači da je i Groton osetio isto. Svaka osoba reaguje na svoj način na potrese. Astrologija je bez sumnje bila podjednako zgodan izgovor.
     "Misliš, kao što je ova? Ne znam, još ne mogu da budem objektivan." Da li mu je zaista bilo stalo da pruži veći doprinos ovoj vežbi? A opet, ono na šta se upravo podsetio, o predrasudi, moglo je da važi i za ovo. Činjenica da je Ajvo Arčer smatrao astrologiju nedostojnom ozbiljne pažnje, nije opravdavala neljubaznost: Harold Groton je očigledno bio iskren. Postojala su i neobičnija zanimanja.
     "Mislio sam na tvoje pređašnje iskustvo. Možda ti se u detinjstvu dogodilo nešto što ti je izmenilo život..."
     "Mislio sam da tvoji grafikoni mogu sve to da ti kažu, i to od rođenja." Je li i ovo bila neljubazna primedba?
     "Nije baš tako. Bolje je kada se potvrde saznanja. Tada smo u stanju da bolje shvatimo znake. Astrologija je veoma utemeljena nauka. Primenjujemo istinske naučne metode."
     "I ponešto filozofije?" upita Ajvo, misleći na senatorova zapažanja o tom pitanju.
     "Nego šta. Zato, ako bi ti..."
     Ušli su u Grotonov stan. Ajvo je osećao miris doručka koji se spremao, i znao je da je Beatriks već u poslu. Osećao je nejasnu nostalgiju zbog toga; niko nije uzimao hranu iz zajedničke kuhinje ako nije morao, iako je ova na stanici bila izuzetno dobra.
     "Nisam imao detinjstvo", reče.
     "Misliš na projekt. Kontrolisana situacija, sigurno, možda jednaka za sve. Ali kada si otišao..."
     Ajvo se priseti prekretnice. Možda je sve počelo, ukoliko se moglo reći da je postojao početak, onog dana kada je napunio dvadeset tri godine. Treći februar 1865. godine. Dan kad je priznao sebi da mu je svega dosta.
     Point Lukaut, Merilend - najstrašnije mesto koje se moglo zamisliti. To je bez sumnje bio Pakao, a major Bredli đavo. Dvadeset jutara gole zemlje okružene palisadama. Zatvorenici su bili belci s Juga; mnogi među stražarima bili su crnci. Crnje su uživale da ponižavaju i muče koga im volja, ali je još gora bila velika hladnoća. Nije bilo dovoljno hrane, odeće i lekova, i nije postojala bolnica za zatvorenike. Voda je bila zatrovana. Jedini zaklon bila je grupa A-šatora i zvonastih šatora. Spavali su na goloj i vlažnoj zemlji, nisu im dali ni daske ni slamu da podmetnu poda se, a u logoru je bila zabranjena upotreba ogrevnog drveta. Najmanja pritužba na ovakve uslove imala je za posledicu zverske kaznene mere, i dalje smanjivanje mršavih sledovanja.
     Delio je šator sa desetak ljudi. Iako je skučenost pružala bar nešto spasonosne telesne toplote, munjevito je širila svaku zarazu. Dijareja, dizenterija, tifusna gorznica, skorbut i šuga... svakog dana je umiralo petnaest do dvadeset ljudi. Više nije mogao da zanemaruje tuberkulozni kašalj i propadanje sopstvenog tela. Shvatio je da umire.
     Beše li to pre četiri godine, kada je velika država Džordžija glasala za secesiju od Unije? On u početku nije bio za secesiju, ali je glasanje obavljeno u Milidžvilu, samo dve milje udaljenom od mesta gde je zarađivao za život podučavajući. Raspoloženje je bilo zarazno poput bolesti; čak je i sveštenstvo zahvatio militantni patriotizam. Dah rata zapahnuo je sve. Odnekud je bio dobio pouzdanje da može sam da smakne bar pet Jenkija; u stvari, to je mogao svaki srčani Džordžijac!
     Sada je posmatrao oko sebe ljudsku bedu Point Lukauta. "Kakve smo budale bili!" prošapta. Taština pojedinca bila je smešna jer je bila nemoćna, ali je taština celog jednog naroda bila užasna stvar.
     Zadojen patriotskim iluzijama, postao je dobrovoljac u ratu. On koji se razumeo samo u muziku!
     Nije sve bilo tako strašno. Sećao se s toplinom kako je kao prašnjavi soldat prošao ispod prozora gde je vežbalo lokalno filharmonijsko društvo. Izvadio je flautu i zasvirao tamo na ulici, a orkestar je prekinuo probu, slušao i onda mu se pridružio, u znak zahvalnosti zbog oslobođenja grada!
     Na odsustvu je bilo koncerata s prijateljima, i, naravno, dama! Uvek je bio omiljen, i nikada se nije ustručavao da osvoji nežna srca muzikom svoje flaute.
     Uspeo je da unese tu flautu sa sobom u logor, i njena muzika bila je deo onih mršavih uteha koje je još imao. Bila je to jedina stvar od koje nije hteo da se rastane kada je Lusi bila zarobljena u Golfskoj struji, probijajući blokadu Jenkija. Kao oficir za signalizaciju, odbio je da se izjasni kao Englez, pretpostavljajući zarobljeništvo nečasnom izbavljenju.
     Danas je umirao zbog te odluke, kao što je njegov narod umirao pod vojskom Unije. Ipak je, zbog nečega, sve do ovog dana zadržao nadu. Zar nije Bog pravedan?
     Harold Groton je čekao odgovor. Šta da mu kaže?
     "Teško je to objasniti. Zamalo da umrem kada su mi bile dvadeset tri godine. Jesi li to tražio?"
     "Da, to je to što te je duboko pogodilo. Neki ljudi se nađu na rubu smrti i jedva da ih je briga, dok druge ume da povredi i najbezazlenija primedba. Tu nije toliko važan sam događaj koliko njegov značaj za tebe."
     "Meni je bio važan. Bio sam bolestan i u - zatvoru. Neki prijatelji su - platili kauciju. Na putu kući, brod..."
     "Nisi bio u Americi?"
     "Ne baš. Brod na kome sam se nalazio bio je tri dana okovan ledom na putu za Siti Port, u Virdžiniji."
     Groton se uzdržao od komentara.
     Da li bi vredelo da mu objasni? I to samo zbog tačnih podataka za potrebe nazovi-nauke, astrologije? Ajva preli nekakva tuga, i nije imao volje da u ovome više učestvuje.
     Tri dana okovani u ledu, početkom marta 1865. Stiskao se uz druge vojnike na povratku kući, u potpalublju, drhteći od zime. Približavao mu se kraj.
     Neki drugi zarobljenik svirao je flautu. Čula ga je devojčica, kćer putnika sa palube, i dopala joj se melodija. "Ako misliš da sam ja dobar, treba da čuješ kako svira onaj druškan tamo!" rekao joj je taj čovek. "Ali neće dugo izdržati po ovoj ciči."
     Ona je ovo ispričala majci. "Poznajem samo jednu osobu koja tako dobro svira flautu", rekla je žena. "Jedan moj stari poznanik. Nije moguće da je on ovde!"
     Ali se ipak raspitala, jer ju je kopkala mogućnost - i našla ga je, u zabranu, umotanog u stari namočeni kilt, izgubljenog pogleda, istrošenog tela, potresanog grčevima bola. Prepoznala je prijatelja.
     Dole je bila takva gužva da su morali da ga nose preko glava drugih zatvorenika da bi ga izvukli. Pokušala je da ga napoji rakijom, ali je on bio suviše slab da je proguta.
     Utoplila ga je i negovala, sa svojom devojčicom. Do ponoći je malo živnuo. Dala mu je njegovu flautu - ponajbolji lek! - i on je onako slabašan počeo da svira.
     Zatvorenici u potpalublju radosno su zagalamili kada su čuli zvuke flaute. Znali su da će se oporaviti!
     "Taj čin prijateljstva - mislim da je to bila prelomna tačka", reče Ajvo. "Da ne beše toga, sigurno bih umro."
     Groton zatrese glavom. "Čudna je ta tvoja priča, Ajvo. Ali kao što si rekao, vrednost joj leži uglavnom u važnosti koju je imala za tebe, a ne u detaljima. Pridodaću je svome istraživanju."
     Ajvo, ponovo nervozan, odbi da doručkuje sa Grotonovima i potraži trpezariju. Nije baš ni bio bogzna kako gladan.
     Još je bilo rano, bar za dan na stanici, kada je završio, ali nije uspeo da se oslobodi nemira. Da li Afra još spava u njegovoj - Bredovoj - sobi? Da li da sad pođe tamo?
     Zaustavio se da svrati u latrinu - i odjednom shvatio da su sve kabine okrenute u istom pravcu. Položaj je bio takav da je osoba, kada bi sela, bila okrenuta "napred", u smeru kretanja torusa.
     "Kada načiniš neizbežan čučanj, krma ti je u pravcu krme", izusti glasno, konačno shvativši Bredovu šalu - šalu primenjivu za svaku stvar na stanici.
     Žmirnuo je, osetivši kako mu se oči pune suzama. Bredli Karpenter, profesor doktor na polju raznorodnih svemirskih tehnologija sa samo dvadeset dve godine - u dvadeset petoj je naprezao ostatak uma da izgovori jednu nemačku reč...
     Bred - ponos bezimenog projekta koji su učesnici zlobno krstili "Pišin eksperiment". Naziv je poticao, ili bar bio u duhu mnogo poznatijeg poduhvata starijeg dvadeset godina: Pekamskog eksperimenta. Ali da su dobri doktori iz Pekama imali pojma kakve će mračne plodove dati njihovo dobronamerno istraživanje, osetili bi duboko nespokojstvo.
     Izvesna grupa britanskih lekara, koliko je Ajvo mogao da razume, posvetila se tridesetih godina dvadesetog veka zadatku da utvrdi prirodu zdravlja. Činilo im se da je odnos medicine prema bolesti bio pogrešan: koliko bi samo bilo bolje očuvati zdravlje, tako da bi zamorna i samo delimično uspešna lečenja postala nepotrebna. Redovni, potpuni zdravstveni pregledi svake osobe, ali da osnovna jedinica kontrole bude porodica, a ne pojedinac. No, da li bi prosečna porodica prihvatila takve usluge?
     Centar, osnovan u Pekamu 1935. godine, pokazao je da bi. Nekoliko godina su brojne porodice u krugu od jedne milje sarađivale, uživajući i osećaju zdravlja kakav nikada nisu poznavale. Za divno čudo, podaci su pokazali da devedeset odsto učesnika - pretpostavljeni reprezentativni presek čitavog naroda - nije bilo dobrog zdravlja u trenutku prijavljivanja. "Normalna" osoba bila je bolesna osoba.
     Kakav bi bio život grupe kada bi devedeset odsto pripadnika bilo zdravo? Pekamski eksperiment nudio je samo privlačne nagoveštaje. Drugi svetski rat, ta kriza obolelog društva, značio je kraj projekta. Posleratna reorganizacija nije uspela zbog nedostatka sredstava, i sudbina naprednog poduhvata bila je zapečaćena.
     Ali poduhvat nije bio i zaboravljen. Ostao je glavna tema upućenih krugova mnogo narednih godina. Neki ljudi su počeli da izučavaju zaključke eksperimenta i došli do zanimljivih pretpostavki. Ako je prosečna osoba bila bolesna, a "normalna" osoba u stvari nenormalna, tako da nikada nije bila u prilici da sagleda svoje istinske telesne mogućnosti - šta je bilo s njenim umnim mogućnostima? Da li bilo moguće da zdravlje i pravilan razvoj pretvore prosečnost u natprosečnost, a natprosečnost u genijalnost?
     Kakve bi se prednosti dobile veštačkim odgojem genija? Koliko bi industrija bila spremna da plati za radnike sa garantovanim IQ? Šta bi time dobila nacija? Gde su bile granice mogućnosti?
     Određeni privatni interesi uticali su da se pozabave time. Pojavio se novac, i počela su uvodna istraživanja. Koji bi bili elementi za pravilno podizanje genija po narudžbini? Koji materijal je bio najbolji za proizvodnju? Kao što je govedina, a ne krava, bio glavni cilj stočarstva, tako je IQ, a ne prosečnost, bio cilj ovog proizvoda.
     Studije, rađene posle Pekama, nagoveštavale su zapanjujuće činjenice. Naslednost je bila važna - ali i sredina, umnogome osetljivija i privlačnija nego što se verovalo u prošlosti. Zdravlje je bilo ključno - ali je bilo važno i obrazovanje. Osnovna teorija i praksa tradicionalnog školstva odavno je vapila za revolucijom.
     Postavka: očekivanja vaspitača utiču na rezltate učenika. Zbog toga su američka "samodovoljna verovanja" imala za posledicu niže ocene kod crnačkih i indijanskih učenika, a više ocene za belce iz uglednih porodica - bez obzira na zasluge po objektivnim merilima.
     Postavka: nema povezanosti između uspeha u školi i životnih dostignuća. Nije bilo nikakve praktične koristi od dodatnih godina školovanja ili od stečenih diploma, osim u samodovoljnim verovanjima društva.
     Postavka: sve što je relevantno u postojećem osmogodišnjem ciklusu osnovnog obrazovanja, normalan dvanaestogodišnjak može da savlada za četiri meseca - i najveći deo toga je u stanju da primi bez formalne pomoći.
     Postavka: istinski "kreativno" dete teži da bude skeptično, nezavisno, samouvereno, i ima široka interesovanja: u prirodi mu je da "talasa". Ono je, po ustaljenoj definiciji, "loš učenik".
     Postavka: kod čovekovog mladunčeta mozak dostiže osamdeset odsto pune težine do treće godine, u poređenju s telesnom težinom od dvadeset odsto. Svaki zastoj u tom periodu postaje trajan.
     Postavka: kod stvorenja - bilo koje vrste - odraslih u mraku, ne razvijaju se štapićasta i kupasta tela u očima, i doživotno su slepa. Stvorenja - bilo koje vrste - odgajena u ograničavajućoj, besperspektivnoj sredini, nikada ne razvijaju pune "normalne" umne ili emotivne sposobnosti, i doživotno ostaju otupela. Telesna oboljenja, neuhranjenost, čulna i kulturna osujećenost zaista stvaraju manje sposobne jedinke.
     Postavka: teorijski je moguće povećati IQ prosečnog deteta za trideset poena, ili više - samom dostupnošću odgovarajuće opreme i informacija i davanjem pune slobode normalne inicijative. Ovako podstaknuto, dete će moći da ostvari svoje prirodne mogućnosti u većoj meri - što je inače uskraćeno njegovim vršnjacima.
     I nastade projekt. Širom sveta obilno je trošen novac da se pronađe obećavajući materijal za proizvodnju genija i njihovo uzgajanje u punom zdravlju i veselju, da bi ovi mogli da proizvedu izuzetno potomstvo. Onaj nepristojan nadimak poticao je od pretpostavke na koji se način postizalo ovo poslednje. Muževni, inteligentni pripadnici svih rasa sparivali su se sa ženama sa kojima nisu bili u braku, ženama u cvetu zdravlja, obe strane izdašno su plaćane za usluge. Rok službe oko dve godine; bolest, neuhranjenost ili reproduktivna nesposobnost bile su nepoželjne pojave.
     Bebe nikad nisu upoznale svoje biološke roditelje. Bile su premeštene iz lokalnih uzgajališta u strogo čuvane objekte koji su pripadali projektu, da bi se našle u najzdravijoj i najplodnijoj sredini koju je čovek mogao da zamisli. Njihove zasebne porodice zamenjene su nečim boljim: grupnom porodicom. Odraslo osoblje, muško i žensko, bilo je obučeno da ništa ne uskrati nijednom detetu, osim slobode da napusti projekt, i da se nikada ne meša, bez potrebe, u dečja posla.
     Rezultati su tokom godina uglavnom predstavljali razočaranje. Posle čudesnog razvoja u početku, prosečno dete u okviru projekta postajalo je i ostajalo bistrog ali ni po čemu izuzetnog uma, i bilo, u odnosu na očekivanja, skromno obdareno. Činilo se da je ovaj mamutski poduhvat uspeo samo da ubrza tempo razvoja, ali ne i da mu pomeri granice. Dečji rezultati su pokazivali uobičajen zvonasti grafikon, s najvišom vrednošću IQ sto dvadeset pet - rezultat koji je trebalo da omogući već samo nasleđe, bez doprinosa poboljšanih uslova života. Testovi su dali samo jednog istinskog genija, iako je bilo i veoma inteligentne dece - i isto toliko dece sa prosečnom (IQ 100) ili nešto nižom inteligencijom.
     Projekt je, dakle, službeno bio promašaj. Negde je očito došlo do previda. Nisu dobijeni linijski proizvedeni geniji za tržište. Finansijska podrška je presušila. Posle petnaest godina, projekt je bio raspušten a vaspitanici pušteni na slobodu.
     Administracija nikad nije saznala za Šena.

     U zajedničkoj prostoriji sedela je grupa muškaraca, tihih i ozbiljnih. Podigli su glave kada im je prišao, zatvorenih lica.
     "Molim vas - ovo je privatni skup", reče jedan od njih.
     "Oprostite." Ajvo žurno pođe ka suprotnim vratima, ne želeći da im smeta. "Noćna" smena samo što nije prošla; što li su se okupili u ovo doba, skoro zaverenički? Šta to rade, tako skriveno? Njihova stvar.
     Niz hodnik mu je dolazio u susret Groton, iz drugog pravca, trom od tek dovršenog doručka. "Tamo je neki sastanak", obavesti ga Ajvo. "Zatvoren, upravo me izbaciše odande, iz zajedničke sobe."
     "Znam. Tek što sam..." Groton zaćuta, stežući Ajva za mišicu. "Tako mi Boga! Sad sam tek shvatio - suočio si se s razaračem, i preživeo!"
     "Izgleda da sam ispod njegove kritične tačke."
     "Afra kaže da znaš nešto važno - nešto što bi moglo da razjasni ovu zbrku."
     "Afra suviše priča", Ajvo otrže ruku, umoran od besmislica.
     "Onaj trik s igrom - intuitivno proračunavanje. Je li Bred ozbiljno mislio? Zaista možeš svaki put da pobediš?"
     "Da, ako je prava vrsta igre, i ako imam mogućnost da igram prvi." Na šta cilja?
     Senator je bio mrtav, još šest umova razorio je tuđinski signal uništenja, i u organizaciji je vladao haos. A Groton, za koga mu se koliko juče činilo da poseduje dubinu osećanja, bio je uprkos svemu obuzet prevashodno astrologijom, i onom bezveznom igrom!
     "Dođi - ustupiću ti svoje mesto."
     "O čemu to govoriš?"
     "Nemam vremena da ti objašnjavam. Već kasnimo." Groton ga povuče prema zajedničkoj prostoriji.
     Ajvo slegnu ramenima i pođe za njim.
     Nepomične figure podigoše glave kada su ušli. Među prisutnima je bilo i žena, primetio je sada; maločas nije pažljivo pogledao. "Ovo je Ajvo", reče Groton. "Bio je prijatelj dr Karpentera. Zbog toga ima prednost te mu prepuštam svoje mesto na turniru."
     Turnir?
     Ostali razmeniše poglede i sleganje ramenima. Kao da im nije baš bilo drago, ali Groton je očigledno imao pravo na to.
     "Ne mogu da ostanem", reče mu Groton. "Kibicovanje nije dozvoljeno. Igraj ozbiljno. Srećno." I ode.
     Ajvo se osvrnu oko sebe. Izbrojao je osam muškaraca i dve žene različitih nacionalnosti. Među njima je prepoznao krupnog Rusa koji se podrugljivo smejao senatoru, i Freda Blenka, višestruko talentovanog hauzmajstora. Ovo, dakle, nije bila diskusija o astronomiji, iako se činilo da je prisutna većina najuglednijih naučnika na stanici.
     Tri stola su bila poređana jedan uz drugi, da bi se dobila duga i uska ploča. Na njima su ležali krejoni u više boja.
     Prisutni su se bili rasporedili s obe strane ploče, po petoro sa svake strane, okrenuti jedni prema drugima u parovima. Nije bilo slobodne stolice za Ajva.
     Ostao je da nelagodno stoji, dok jedan čovek nije ustao i odveo ga do odvojenog stola kraj zida. Videlo se da ga je onaj Rus takođe prepoznao. Čovek ga povede do stolice okrenute prema zidu.
     Značenje dve odsečne naredbe na ruskom bilo je jasno. Ajvo sede bez reči. Rus klimnu glavom i vrati se za glavni sto.
     Čuo se šum kretanja, a onda nastade tišina. Ajvo je zurio u zid - koji je, opazio je zapanjeno, bio prekriven grafitima na više jezika - i čekao.
     Probudi mu se mašta.
     Šta je ovo? Pošto nauka nije pomogla, čelnici ovog svemirskog projekta okrenuli su se magiji. Ovo je kabalistička seansa, crna misa, prizivanje... i do ovog trenutka im je nedostajalo samo žrtveno jagnje, za dar u krvi. Potrebno je umilostiviti nekog bezimenog boga. Prvo se izvodi tajni obred, vudu litanija, ritualno oštrenje noža...
     Prođe nekoliko minuta. Nastade komešanje. Pomeranje stolica. Ajvo oseti jezu u leđima. Žrtvena oštrica...
     Neko priđe stolu.
     ...visoko podignuta u ruci mišićavog sveštenika...
     I dodirnu mu rame.
     Ajvo ustade i čovek zauze njegovo mesto.
     I ostali su izmenjali mesta. Jedna stolica je sad bila slobodna. Ajvo priđe i zauze je.
     Preko puta njega nalazila se starija od dve žene, a između njih su ležali crveni i plavi krejon. I ništa više.
     Duž stola su sedela još četiri para, svi sa sličnom opremom. U nezemaljskoj tišini, ruke su birale krejone, i pravile čudne crteže na sjajnoj površini stola.
     Žena preko puta uze plavi krejon i pažljivo obeleži osam tačaka na ploči, grubo ocrtavajući oblik srca:

     Ajvo se zbunjeno zagleda u tu stvar, bez ideje šta se očekuje od njega. Pogleda u stranu, na papir susednog para - i sinu mu.
     Pa ovi se igraju izdanaka!
     U svoje uobičajenoj oštroumnosti prevideo je očigledno. Groton mu nije pomenuo igru kada ga je dovukao u zajedničku prostoriju.
     Posegao je za drugim krejonom, ali žena položi ruku na njegovu, sprečavajući ga da ga podigne. Izgleda da je ona bila ta koja bira boju, i broj tačaka. On posluša i ona mu dade plavi krejon.
     Znači da je njemu pripao početni potez. Trebalo je da odigra partiju izdanaka od osam tačaka protiv ove žene - Južnoamerikanke, izgleda? Znao bi čim bi progovorila - i pobedio bi je. Tako je rekao Groton.
     Odlučio je da igra jednostavno dok ishod ne postane jasan. Postojala je verovatnoća da će otkriti pravu strategiju pre nje. Spojio je dve južne tačke, presecajući srce, i označio novu tačku u sredini.
     Ona uze krejon i načini oblik leptira u luku iznad crteža, obuhvativši dve najviše tačke. Ucrtala je novu tačku u udubljenju linije.
     Slučajan oblik, ili umetnost? Da li to ima neke veze? Ajvo zaključi da nema, i nastavi asimetričnom izbočinom.
     Žena preuze bez primedbe, i on po tome zaključi da je sve u redu. U ovim partijama nije bila ocenjivana lepota. Uskoro mu pođe za rukom da odredi put do pobede, i dovrši igru bez teškoća.
     Ostali su bili gotovi otprilike kad i on, i ponovo nastade pomeranje; svi ustadoše, obrisaše ploču, i zakoračiše u stranu oko stola. Pomak je bio u smeru kretanja kazaljke na satu; žena koju je porazio pređe do stolice s višim brojem i sede, dok je čovek bez protivnika zauzeo Ajvovo pređašnje mesto. Sada je i to bilo jasno: sa petoro naspram petoro i jednim viška, svaka izmena je predstavljala novu kombinaciju koja se neće ponoviti dok svako ne odigra protiv svakog.
     Ovo je zaista bio turnir.
     Njegov sledeći protivnik bio je dostojanstveni gospodin sa amblemom Novog Konga. Ajvo oceni da čovek pripada bantu rasi, sa jakom alpskom primesom; koža mu je bila neutralno smeđe boje, telo nabijeno ali bez belačke maljavosti. Burna istorija njegove zemlje ogledala se u njegovom genetskom nasleđu, i Ajvo oseti samilost. Ajvo je i sam bio kontrolisana mešavina mongolskog, negroidnog i kavkaskog tipa, poput svih ostalih vaspitanika projekta, i osećao je da svima čistokrvnima nešto nedostaje. Ali on je stekao svoje hromozome na bezbolan način, i živeo je zaštićen i mažen. Ovaj čovek mogao je biti začet samo u nedaćama, usred nasilničke odbojnosti prema mešanju rasa; možda je bio dete silovanja. Ali je uprkos tome uspeo da se probije u najviše krugove moderne tehnologije, i to je dovoljno govorilo o njemu.
     Nokon uze plavi krejon i označi devet tačaka na tabli - i Ajvu se učini da predstavljaju grubu mapu njegove zemlje. Svesno, nesvesno, ili samo u oku posmatrača?
     Nevažno. Ajvo je igrao, ovaj put primetivši da su igrači sa suprotne strane stola uvek birali boju i postavku tačaka. Oni sa njegove strane mogli su da igraju prvi - i ponekad se odricali te privilegije. Kao u fudbalu: jedna strana bira polje, druga polazi sa centra. Kad pređe na drugu stranu, moći će da postavlja igru.
     Opazio je takođe da nijedna igra nije počela sa manje od šest tačaka; ovi ljudi su bili svesni prednosti onoga koji bira potez, u jednostavnijoj igri. Kod većeg broja tačaka, umeće je postajalo glavni činilac, jer niko nije mogao da predvidi ishod niti da dođe do nametnute pobede.
     Ponovo je pobedio, bez nepotrebnih komplikacija. Ovi ljudi, ma koliko bili umešni u drugim poslovima, i ma koliko bili iskusni u igranju izdanaka, ipak nisu posedovali njegovu intuitivnu analitičku sposobnost. Verovatno je svako od njih mogao da ga nadmaši na bilo kom drugom polju - osim ovde. Turnir u bilijaru, ili stonom tenisu... ali ovde su slučajno bili u pitanju izdanci, igra polumatematičke analize. Bio je u stanju da vidi put do pobede nekoliko poteza pre njih, i da dobije partiju pre nego što bi oni postali svesni toga. Istinska proba njegovog umeća bila je u određivanju pobednika, a ne u samoj igri.
     Groton je znao za ovu njegovu moć; da ima, zapravo, nepravednu nadmoć. Zašto je odabrao da ga uključi u ovo nadmetanje? Kakva je bila nagrada koju je trebalo osvojiti na ovaj način?
     Da li da namerno izgubi?
     Ne. Nije mu bilo u prirodi da odustane od nadmetanja, bilo kakvog nadmetanja, iz bilo kog razloga. Mogao je da odbije nagradu, ali je morao da da sve od sebe u takmičenju.
     Treći susret bio je s Rusom. Ovaj uze crveni krejon i načini sedam tačaka.
     Ajvo se napregnu, ali nije mogao tačno da odredi automatski dobitak. Sedmica je bila na samoj granici dometa njegove intuicije. Ipak, činilo mu se da bi početni potez bio pogrešan izbor, i on ga prepusti, otklanjajući ponuđeni krejon kao da odbija napojnicu.
     Rus klimnu glavom i prihvati ponudu. Zaigraše, i Ajvo ubrzo dokuči redosled i uspostavi pobedničku igru.
     Rus zastade umesto da odigra, posle ključnog poteza, namrštivši čupave obrve. "Mizere?" upita. Bila je to prva izgovorena reč otkako se počelo s igrom.
     Ajvo slegnu ramenima pitajući se zašto njegov protivnik ne igra. Da li se već predao?
     Rus dodirnu rame žene pokraj sebe. Ajvo primeti da je to mlađa osoba, ne starija od trideset pet, oko koje je još lebdeo ponos ženstvenosti. Bila je klasičan mongolski tip: mesnato pljosnato lice, kestenjaste oči, jaka ravna kosa i vrlo sitne šake. Verovatno je dolazila iz Rubne Kine, i bila na svoj način određen primerak, kao Afra na svoj. Bio je podjednako rodovski blizak s ovom ženom kao i s Afrom: imao je otprilike jednu trećinu njene rase.
     Rus upita nešto Ajva, pošto je žena obratila pažnju. A onda ponovo: "Mizere?"
     "Pita vas da li razumete da se igra mizere", reče ona blago Ajvu. "Crvena boja - izbeći poslednji potez."
     Igrati na poraz! To je, znači, bila svrha boje. Crvena, naravno, za kontraigru. Propustio je - i opet! - očigledno, usredsredivši se na finese. A sada je već išao ka pobedi - za Rusa, ukoliko ovaj ne pogreši. Ovo se, s obzirom na pređašnji tok, činilo malo verovatno.
     Napravio je grešku - nije se upoznao s pravilima igre. Trebalo je da se raspita o značenju crvene boje. Bila je to greška ravna pogrešnom potezu na tabli.
     "Shvatio sam", reče.
     I to je bilo sve. Završili su igru, i on je izgubio.
     Sledeći je bio Fred Blenk, koji je takođe izabrao crveni krejon. Ajvo ga je pobedio.
     Niko nije beležio rezultate. Izgleda da je to bila stvar pojedinca. U trenutku kad je Ajvo dovršio krug, imao je devet pobeda i jedan poraz.
     Grupa se raziđe, zabava je bila gotova. Nije bilo nikakve svečanosti, niti dodele nagrada. Nije mogao da veruje da je to čemu je prisustvovao bilo sve, ali se nadao da će uskoro moći da se raspita kod Grotona.
     Ajvo se uputi prema izlazu pitajući se da li Afra još spava - tamo. Cela ova noć imala je ukus nadrealnog: ništa nije bilo onako kako je očekivao, iako je bio verovao da ništa neće ni očekivati.
     Ponovo mu se spusti ruka na rame. Zastade, ugleda ženu koja mu je prevodila. "Vi - vi imate samo jedan poraz", reče ona.
     On potvrdi.
     "Kao i dr Kovonov." Pokazala je rukom, i on vide da Rus još sedi za stolom. Svi ostali su otišli.
     "Doigravanje? Kakva je nagrada?"
     Otišla je bez odgovora, i preostalo mu je samo da se pridruži Kovonovu. Sada se konačno prisetio: ovo je bio taj čovek iz senke, tako često pominjan. Onaj uticajni Rus koji je uživao čak i Bredovo intelektualno poštovanje.
     Da li je ovaj uvrnuti turnir bio u nekoj vezi sa Bredovim žurnim odlaskom na sastanak sa tim čovekom, juče? Jesu li se dogovorili da se Bred suoči s razaračem zajedno sa senatorom Borlendom? Da li je Konovov znao Ajvovu tajnu, uticaj koji je imao na Šena? Sumnjao je u ovo poslednje; jednostavno nije mogao da zamisli da bi Bred to nekome otkrio. Ukoliko Afra - ma nije! A opet, činilo se da je ovaj čovek izvor najkorisnijih podataka o Bredovim postupcima. A on uopšte ne govori engleski!
     Kovonov je uzeo crveni krejon i načinio sedam tačaka, kao i pre. Ajvo se nasmeši; dobri doktor je uistinu nameravao da dobije ovu partiju!
     Ovaj put, upoznat s pravilima, Ajvo je igrao bez greške i dobio partiju, postigavši mizere.
     Rus se nije pomerio, niti promenio izraz lica. Ajvo je obrisao crtež i odabrao plavi krejon, kratko ga pogledavši. Klimanje glavom. Označio je petnaest tačaka. Kovonov se osmehnuo i uzeo krejon. Igra je počela.
     Strategija je bila pakleno složena, i njegov protivnik je dugo razmišljao pre svakog poteza. Ajvo je osećao napetost dok se njegov neobični talent nosio s problemom, i ostajao nemoćan. Shvatio je da Kovonovljevo veće iskustvo dolazi do izražaja. Upustivši se mnogo dalje od dometa vođstva svoga instinkta, Ajvo je otkrio da nije nikakav igrač. Ako Kovonov pronađe igru pre njega, u kasnijoj fazi njegov talent neće biti od koristi; samo će pokazati kada da se preda. Situacija je bila toliko složena da je vrlo lako mogao da se nađe u izgubljenom položaju pre nego što to shvati; pravilna strategija mogla je da odvede Rusa do pobede i bez potpune analize.
     Prođe dvadeset minuta. Kovonovljevo široko čelo bilo je vlažno od znoja a tamna kosa kao da se podigla uspravno. I Ajvo je bio nervozan, nije imao pojma kako stoji u igri, i da li uopšte treba da pobedi. U pitanju je bila, očito, neka izuzetno ozbiljna stvar; nešto što bi možda pre trebalo da pripadne Kovonovu. Nagrada možda uopšte nije bila opipljiva.
     Ali zašto bi se brinuo o pobedi ili porazu? Groton je tražio od njega da pobedi - ali ni Groton nije mogao da zna istinu. Bilo je toliko važnijih stvari o kojima je trebalo brinuti, ali on je shvatio ozbiljno ovaj budalasti turnir, kao i sve drugo. Koga je briga za prvenstvo stanice u igri izdanaka kada mu se najbolji prijatelj pretvorio u biljku? Recimo da bi pobeda podigla njegovo ime na čelo tabele u izdancima; da li bi to opravdalo sve ostalo?
     Tada se situacija u igri razjasnila: video je da može da pobedi. Tri poteza kasnije, Rus je nevoljno priznao poraz, i sve je bilo gotovo.
     Kovonov ustade i potišteno ode do statuete na postolju u sredini odaje. Kladim se da je to, zaključi Ajvo. Čovek pažljivo podiže kitnjasti bager sa postolja - Ajvo primeti da je veoma težak, za svoju veličinu - i donese ga do stola.
     Je li ovo nagrada? "Šta to znači?" upita pokazujući na slova na postolju: S Z K S. Nije znao šta bi drugo rekao.
     Nije očekivao odgovor u trenutnim okolnostima, ali ga je ipak dobio. "Samo Zineš Kaku Skineš", reče Kovonov sa ruskim naglaskom, i zlobno se osmehnu. Onda i on ode, i Ajvo ostade da zuri u ovaj poslednji dokaz Bredovog crnog humora.
     Platinirani parni bager, uključujući simbol mladog meseca, sa svetom u svojim čeljustima. Upravo ona vrsta slike koju bi Bred zamislio. Dobroćudna uvreda stanice sa najjačim nosom na svetu.
     Ovo je dakle bio turnir u sećanje na Breda, i pobednik je nasledio ikonu. Vrednost joj je bez sumnje bila veoma visoka, novčano i simbolički - ali da li je zaista želeo da mu pripadne?
     Ajvo je ćušnu pod ruku, pomalo nespretno - stvarno je bila teška - i pođe u svoju sobu. Strahovao je da će njegov postupak, ako je vrati na postolje, biti pogrešno shvaćen.
     Afra se probudi kad on uđe, smesta bistrog uma. "Šta radiš s tim?" upita. Bila je naravno, još u noćnoj odeći, i zaboravila je da obuje papuče. Bilo je to u značajnom neslaganju s njenom uobičajenom preciznošću u odevanju, ali je njena lepota zasenjivala sve zamerke.
     "Mislim da sam je osvojio."
     "Misliš da si je osvojio!" Nokti na nogama bili su joj lakirani u ružičasto.
     "Učestvovao sam u takmičenju gde je ovo bila nagrada. Da je vratim?"
     "Umukni, i sačekaj da razmislim." Uzela je papuče, otresavši stopala od prašine, natukla papuče. Uskoračala se po sobi poput muškarca, širokim koracima i uz nagle okrete. Ali ove kretnje su ipak činile neke sasvim ženstvene stvari njenom telu.
     Ajvo je posmatrao, još držeći S Z K S. Zaključio je da mu se Afra dopada i kada je besna. Strgla je maramu i sjajna kosa joj je letela pri svakom zaokretu. Gotovo savršen kavkaski i severozapadnoevropski tip, bez primesa... njeno poprsje predstavljalo je veličanstven prizor dok su joj kukovi kočili u mestu, ruke mlatarale, bokovi se izvijali da izbegnu neki predmet. Apsolutno zabranjen za višejezično stvorenje za koje ga je smatrala. Poreklom iz Džordžije...
     Zastala je, i odjednom se smiriše i kosa i grudi i papuče. "U redu. Nije u redu, ali u redu! Moraćemo to da iskoristimo najbolje što možemo. Idi po Harolda - on te je uvalio u ovo, sigurna sam - i pod hitno ga dovedi u moju sobu. Ne, ostavi to ovde. Kreći."
     Ajvo odloži statuetu i povuče se pred njenom hitnjom. Nameravao je prvo da se raspita kod Grotona; šta ga je dovelo ovamo sa S Z K S-om?
     Koga on to zavarava? Jasno je šta ga je dovelo ovamo.
     "Uspeo si!" uskliknu Groton kad mu je Ajvo ispričao. "Osvojio si Skidač!"
     "Da, uspeo sam. A Afra tamo besni. Hoće da te vidi u svojoj sobi. Pod hitno, kaže."
     "Odmah. Bistra cura. Ima da budemo u đavolskom poslu." Ajvo je prvi put čuo Grotona da koristi kolokvijalne izraze, i pripisao je to uzrujanosti.
     Dah rata, pomisli s ironijom, zapahnuo je sve. Istorija se ponavljala, kao i uvek. Senator je svojom smrću uništio makroskop, i sve je to moglo biti iz brige za čovečanstvo.
     Groton podiže glas. "Beatriks!"
     "Da, dušo", odmah stiže odgovor.
     "Obuci skafander i stani pored creva; moraćemo brzo da iznesemo neke stvari." Ne čekajući potvrdu povukao je Ajva niz hodnik. "Bože, kako mi je drago što si uspeo", reče. "Prišrafili su nas, i ovo je jedini način."
     "Uopšte te ne pratim. O čemu pričaš?"
     "Nema vremena", reče Groton.
     Ajvo ponovo slegnu ramenima i pođe za njim.
     Afra je već bila u svom skafanderu, prozirni šlem joj je lupkao u leđa. "Presvlači se, Ajvo." odseče. "Grotone, budi uz njega; znaš da je malo spor."
     "Pitam ponovo: šta se dešava?" reče Ajvo dok mu je Groton žurno navlačio svemirsko odelo. "Zašto si me naterao da učestvujem na onom turniru, i zašto je Afra toliko uznemirena? Cela stanica kao da je poludela."
     Dah rata...
     "Sve je to zbog smrti onog senatora", reče Groton, kao da to sve objašnjava. "Borlend je veoma važan u političkim krugovima, i mi ćemo da budemo proglašeni za njegove ubice. Onaj njegov ljigavko stigao je do teletajpa pre nego što smo se osvestili, i digao dreku. Što znači da smo ugasili."
     "Dobro, biće naravno i istrage. Ali on je insistirao da vidi razarač, iako je bio upozoren. Postoje jasne činjenice."
     Groton na trenutak zastade. "Pa ti uopšte nisi u toku! Da li ti je jasna situacija?"
     "Znam samo da su za makroskop službeno nadležne UN, kao i svi drugi projekti izvan Zemljine orbite. Bred mi je otkrio formulu za vreme i finansije..." U stvari, mogao je da razume da bi nešto takvo kao razarač moglo da dovede do rasklapanja makroskopa, posebno kada se dogodio ovakav skandal. Ali je želeo sasluša Grotonovo objašnjenje, jer je to moglo da mu konačno rasvetli ovu drugu tajnu, sa turnirom i S Z K S-om.
     Groton dovrši Ajvovo oblačenje a onda se pozabavi svojim skafanderom. Opisao mu je političku realnost, u jezgrovitim monolozima između pokreta, sa stanovišta onoga koji nije razgovarao sa senatorom. Ajvu je ovo paralelno gledište bilo vrlo zanimljivo.
     Senator Borlend (po Grotonu) nije bio prosečan čovek. Imao je moćne veze, ne toliko u Americi koliko u UN. Iza njega je stajalo više uticajnih ličnosti i prilične sume novca. Njegovo hvalisanje da poznaje vlade zemalja iz kojih potiču članovi posade stanice (ta primedba je za tren oka poslala osoblje u orbitu!) bolje nego što one poznaju svoje građane, nije bilo prazno: bio je on prefinjeni manipulant, od značaja na međunarodnom planu. Uradio bi to i to u takvoj i takvoj situaciji, i figure iza prestola i predsedničkih položaja znale su ko i kako. Kini je bilo stalo da on poveća svoj uticaj u oblasti poljoprivrede u Americi, jer je postojao stalni potencijal u trgovini žitom; Rusiji je bilo stalo da on osnuje komitet za standarde u izvozu automobila, jer se tako regulisao izvoz i drugih vrsta mašina osim vozila, od preciznih kugličnih ležajeva do teodolita; Južnoj Africi je bilo stalo da on uspostavi privatne veze s kompanijom BlaPow, Inc.
     Borlend je bio različito važan za različitim ljudima - ali je u svemu tome bio dobar. Promoter je u stanju da postigne mnogo toga, ako je dovoljno vešt. On je već bio dokazao da može, da mu uspeva da obavi konkretne poslove, mlateći usput političku slamu. Imao je veze, imao je šarm; privatni sastanci s njim na neki su način uspevali da stvore javne preobraćenike.
     Ajvo je to razumeo, prisećajući se razgovora Borlend-Karpenter.
     Smrt takvog čoveka (nastavio je Groton) morala je da dovede do nevolja, bez obzira na okolnosti.
     Preveliki broj projekata ostao je da visi u vazduhu, i nestanak žonglera značio je pad za mnoge. Obećanja više nisu mogla da budu ispunjena, posledice nisu više mogle biti izbegnute.
     Makroskop je bio najvažniji projekt UN. Tu je bilo prisutno više ključnih međunarodnih interesa nego u bilo kojoj drugoj oblasti. Borlend je zacelo uvideo njegove mogućnosti, i pokušao da ga prisvoji. Bio je to najkraći put da ostvari sve svoje ciljeve, doprinoseći istovremeno svetu u celini. A možda je baš to nameravao, vođen altruističkim razlozima. (Ajvo nije očekivao ovakav obrt.) Možda je njegova ambicija postala veća od njegovih moći, budući da je bio u položaju da shvati koliko je svetu bila potrebna pomoć. Možda je odgovor na predviđanje kraha po ugledu na planetu Sung, bio sam Borlend: neko ko bi organizovao praktičniju primenu neizmernog znanja koje im je ležalo na raspolaganju. Ko bi ga znao, sada?
     Ali Borlend je umro, i to na najgori mogući način. Nije verovao u rekla-kazala; nije verovao da bi razarač mogao da mu smrsi konce. Zato je rizikovao - i izgubio. UN će spremno poverovati da ga je ubilo osoblje stanice, možda baš tako što ga je navelo da se suoči s tim ubicom iz svemira.
     Nevolja? Kada međunarodna jaja počnu da se razbijaju, porašće potreba da se nađe međunarodni žrtveni jarac. Mogući uzrok krize: makroskop.
     Sada su obojica bili u skafanderima, a Ajvo još nije razumeo šta je to što treba da urade tako hitno.
     Afra je bila u skladištu, pomerala je predmete sa prividnom lakoćom u delimičnoj sili teže. Ajvo je primetio sanduke lekova, začina, semena, zavoja i sira, kao i boce s kiseonikom i tečnim đubrivom. "Koja je tvoja krvna grupa?" upitala ga je.
     "Nulta - pozitivna." Šta je drugo mogao nego da odgovori?
     Izdvojila je posudu i odložila je pred vrata. Ajvo pogleda: kondenzovana krv, grupa nulta - pozitivna. Postojao je i tehnički opis, ali on skrenu pogled, osetivši nelagodnu vrtoglavicu. Verovatno je postojao način da se uskladi mnoštvo drugih uslova za bezbedno određivanje krvne grupe. Zbog čega je mislila da će mu to biti potrebno?
     Poslovođa skladišta sedeo je za svojim stolom, i klimao glavom kao da spava. "Zar ne bi trebalo da proverava ove stvari?" upita Ajvo.
     "Dala sam mu narkotik", reče Afra. "Da nisi malo sitničav?"
     Ajvo nije umeo da odgovori na ovo, pa nije ni pokušao. Bilo je toliko nepoznanica o ovoj situaciji!
     Afra se okrenu Grotonu. "Srediću ovo ovde, i preneti u elektrovagonetu. Ti se potrudi da sakupiš lične stvari. Najbolje da svako ima najviše jednu kutiju."
     "Šta tebi treba?" upita Groton Ajva.
     Toliko pitanja bez odgovora, a on je taj koji mora da odgovara! "Ako misliš šta bih poneo sa sobom kada bih napustio ovo mesto - ništa. Moja flauta je ovde kod mene."
     "Zaboravila sam - već si u skafanderu", reče Afra. "Odabraću ti nešto odeće; tako će biti brže." Obratila se Grotonu. "Idi pripremi Džozefa."
     Ajvo se trgnu. "Džozef! Zar to nije ona raketa puna goriva?"
     "Tako je", reče Groton. "Dođi."
     On i Ajvo prebaciše se pomoću mlaznica do ogromne rakete, baš kao što mu je Bred pokazao da treba da se radi, prilikom prve posete makroskopu, osim neophodne izmene pravca u ovom slučaju. Mlazovi iz boce s vodoničnim peroksidom davali su potisak.
     Džozefova školjka bila je kao planetoid, na izgled veća nego što je bila, jer u blizini nije bilo objekata da bi mogla da se uporedi veličina. Ajvo je uspeo da se spusti na noge, služeći se prethodnim iskustvom, a magnetne trake cipela su mu omogućavale da hoda. Otišli su do vazdušne komore kontrolne odaje i pokucali.
     Unutrašnjost je bila prostranija nego ona u šatlu. Džozef je bio ispražnjen i prerađen, i Ajvo nikada nije video takav sklop u svemiru. Atomsko postrojenje je očigledno zauzimalo manje prostora nego pređašnje hemijsko gorivo, tako da je jedan od čudovišnih unutrašnjih tankova mogao da bude upotrebljen za životni prostor. Bilo mu je skoro kao da se nalazi u futurističkoj podmornici.
     To je na neki način i bila futuristička podmornica.
     "Ispravka kursa", reče Groton dežurnom. "Možeš li da podigneš ovu bebicu do 'skopa?"
     "Jašta, za par dana", reče čovek ljubazno.
     "Ovo je vanredna situacija. Za dva sata."
     "Mogu da je pomerim tamo, ali ne mogu da je podignem za to vreme. Za to je potrebna obučena posada od dvadeset ljudi."
     Groton zakoluta očima. "Jao! U redu, pomeri je, a ja ću da vidim šta mogu da učinim. Ajvo, kako bi bilo da se odbaciš do 'skopa i obavestiš Afru, dok se ja dogovaram s Kovonovom? Ovo ima da bude gusto."
     Dežurni podiže ruku. "Naravno, ne znam o čemu govorite - ali zar ne mislite da bi bilo bolje da vi odete do gđice Samerfild?"
     "Ne. Ajvo ne zna..." Groton ućuta. "Bogamu, tako je. Mora da bude na ovaj način. Ajvo, idi reci Kovonovu šta nam treba. Posle nam se pridruži tamo. Ne gubi vreme."
     Ajvo je pokušavao da sačuva strpljenje. "Šta to u stvari radiš? Zašto hoćeš da odvučeš Džozefa do makroskopa?"
     "Da bismo promenili kurs makroskopa, kao što sam već rekao."
     "Šta fali njegovom sadašnjem kursu? Spojen je sa stanicom, na kraju krajeva."
     "Mislimo da će pasti na Sunce."
     "To je smešno! Nalazi se u orbiti! A i stanica..."
     Dežurni se nasmeši. "Pa šta i ako padne. UN će ga ionako uništiti."
     "Eto vidiš, ta posada nam je odmah potrebna. Reci Kovonovu."
     Ajvo vide da neće dobiti otvoreno objašnjenje. Ljutito je natukao šlem i napustio odaju.
     Kovonovljev ured bio je niša u školjci s pojačanom gravitacijom. Ajvu pade na pamet da je to najbolji način da posete budu kratke; svako ko bi se duže zadržao, brzo bi osetio veliki umor. Trenutni porast težine još se mogao podneti, ali je njeno stalno odsustvo bilo izrazito neprijatno. Pitao se kako to podnosi njegov domaćin.
     Kovonov podiže pogled sa knjige, štampane, Ajvu se tako učini, ruskim pismom. Ćutao je. Jezička prepreka! "Groton kaže da nam je potrebna posada od dvadeset ljudi da sprečimo da makroskop ne padne na Sunce", reče Ajvo svestan da Rus neće razumeti ni reč.
     Kovonov je pažljivo slušao, a onda dodirnu dva prekidača. Ajvo začu sopstvene reči: bio je to snimak. Neki drugi glas zakotrlja nerazumljive slogove: prevod.
     Kovonov klimnu glavom.
     "Možete li mi reći o čemu je reč? Ja ne..."
     Podiže se ruka, da ga ućutka. Kovonov isključi mašinu i ne saslušavši prevod i izvadi tablicu i nekoliko komada krede u boji. Označi tri plave tačke.
     Kakva je to obuzetost izdancima? Naučnici sa stanice ponašali su se kao da je ta prosta igra važnija od života i smrti. Da li je Kovonov ozbiljno nameravao da prenebregne njegovo pitanje i izazove ga na nadmetanje?
     Ali ovaj put nije bilo takmičenja. Kovonov je sam spojio tačke i ne ponudivši kredu Ajvu. Igrao je pokaznu igru sa tri tačke, bez neke posebne složenosti. Bilo je ukupno sedam poteza.

     Dobijeni crtež podsećao je Ajva na lopatu. "Ali, nije dovršena", reče. "Postoji slobodna tačka na svakom kraju."
     Kovonov okrenu tablu, bez brisanja, i nacrta tri tačke u nizu, bliže postavljene, ovaj put crvenom kredom. Igrao je na isti način kao prethodni put. Crtež ove igre, kada je stao, više je ličio na teleskop.

     On pruži tablu Ajvu.
     Crteži su očigledno imali neko značenje, za razliku od igre iz koje su potekli. S jedne strane lopata, s druge teleskop. Bili su topološki jednaki. Ajvo zapazi, zahvaljujući svojoj sposobnosti: jedno se moglo pretvoriti u drugo, bez brisanja ili presecanja linija. Bile su to zapravo iste igre, odigrane na isti način. Izdanci sa tri tačke, dovedeni na korak do rešenja.
     Kovonov je pokušavao da mu nešto saopšti.
     Onda mu sinu. Lopata, 'skop - jedno te isto, samo povezani izdancima. Tačnije, bager i makroskop. Ušao je na turnir u izdancima...
     I osvojio makroskop!
     Smrt senatora Borlenda značila je kraj projekta, sa svakog stanovišta. Ovo je bio završetak koji niko od uključenih naučnika i ostalog osoblja nije želeo. Nije bilo unutrašnjeg rivaliteta o ovom pitanju: nacionalnost je bila podređena višoj stvari. Izgledalo je da ne postoji način da se promeni nesrećna politička odluka UN.
     Ukoliko neko ne uzme makroskop, i tako ga zaštiti od štete. Kovonov je očigledno nameravao da osvoji ovu privilegiju - sve dok se nije pojavio Ajvo i pobedio ga. Sada je odgovornost pripala njemu.
     To bi značilo progonstvo sa Zemlje, naravno. Takva kolosalna krađa...
     Ajvo je bio svestan da će to učiniti. Bili su u pravu: makroskop je bio suviše vredan da bi bio uništen, ili bio poveren političkoj volji. Postojanje razarača ukazivalo je na potrebu za daljim proučavanjem, što je suprotno odluci o uništenju makroskopa. Čovečanstvo nipošto ne bi smelo da se odluči za izolaciju; tako su učinili surlaši.
     Poznavanje vaseljene (ili bar Galaksije) bilo je čoveku nadohvat ruke, ako ne već u ruci. Bilo je to znanje koje je čovek morao da prihvati, bez obzira na kratkovidost lokalnih političara. Ajvo ima sposobnost da upotrebi makroskop, pošto je dokazao da može da preživi razarač. Nije morao da se boji zasede i bezumlja sa glavnog talasa. Takođe je bio u vezi - mogućoj vezi - s osobom koja bi najbolje iskoristila to znanje: sa Šenom. Možda je ovo bio pravi razlog zbog koga ga je Bred pozvao. Ne da reši problem razarača, već da dopre do znanja iza njega, kada problem bude rešen.
     Ali Ajvo nije imao nameru da umeša Šena. Ovo je nešto čime će se sam pozabaviti - bez obzira koliko bi taj zadatak bio samotan. Osvojio je pravo da to učini. Ako ništa drugo, imaće makroskop da mu pravi društvo, i biće u stanju da prati događaje na Zemlji. Ako se promeni politička situacija, on će to znati, i moći će da instrument vrati kući.
     Kovonov je strpljivo čekao da se odmota lanac njegovih misli. Ajvo obrisa tablu, obe strane, i odloži je. Zatim ustade i svečano pruži Rusu ruku. Možda je, od njih dvojice, ovaj imao teži zadatak, jer istraga UN neće biti prijatna. Kotrljaće se glave, figurativno, a možda i doslovno.
     Gestom ozbiljnim koliko i Ajvov, Kovonov prihvati ruku.









4.
     Posada je već bila u poslu; Kovonovljeve odsečne naredbe su očigledno bile dovoljne. Bio je zaprepašćen saznanjem koliko se toga moglo postići na neslužbenoj osnovi. Niko nije morao da prizna učešće u krađi, i bio je siguran da će UN imati nerešive teškoće da optuže nekoga od onih koji ostaju. Kako će, na primer, dokazati da je dežurni u skladištu svesno prihvatio drogu od Afre?
     S druge strane, upravo bi ta krađa mogla da bude rešenje problema za UN. Ako su nameravali zatvore projekt makroskopa - u redu, neko je to već učinio umesto njih. Nastaće velika galama u javnosti, ali će biti malo privatnog kajanja.
     Kako se neobično razvijala njegova pretpostavka! U jednom trenutku bila je to sigurna propast nadnesena nad osobljem stanice, u sledećem je sve bilo u redu. Ali njemu nije bila potrebna pretpostavka. Moći će da prati čitavu predstavu upravo preko makroskopa!
     Nos rakete se uklapao u odgovarajući otvor na dnu kućišta makroskopa, tako da je bilo moguće pristajanje bez kvarenja oblika. Bio je siguran da otvor nije prethodno postojao; mora da je posada odstranila ploče omotača. Unutra je sigurno bilo tesno, s tim ubačenim metalom, ali je to ipak bio vešt sklop za putovanje.
     Sklopljena celina podsećala je na masivnu pečurku, sa zatupastim korenjem i srazmerno malim sferičnim kišobranom. Pedeset stopa širok obim kućišta makroskopa nadimao se iznad trideset tri stope široke rakete, ali je po ukupnoj masi izgledao manji. Čak i tako, činilo se da je nedovoljan da primi neophodnu složenu opremu - ali kompjuteri su, naravno, bili sasvim umanjeni, jer su koristili lasersku memoriju i druge zadivljujuće tehnologije. Celina će verovatno uzleteti pod pravim uglom u odnosu na podlogu, kidajući veze, a onda izvesti manevar da bi zauzela ispravan kurs.
     Koji je kurs bio ispravan? Nije imao pojma. Svemir je beskrajan... ali kuda Džozef da ide, gde da se sakrije da ga teleskopi sa Zemlje ne otkriju a projektili ne dostignu? Činilo se da neizmerna čast zadatka ima i manje poželjnu stranu.
     Ajvo odlebde do mesta radova. Ljudi su još bili u poslu, ali je zadatak bio praktično obavljen. Niko nije obratio pažnju na njega - namerno i neophodno omalovažavanje, shvatio je. Mogao je da zamisli budući razgovor:
     UN: Šta se dogodilo s makroskopom?
     Osoblje: Ništa nismo videli. Mora da je to bio onaj novi, onaj što ga je doveo dr Karpenter. Upravo smo pripremali makroskop za promenu orbite.
     A dr Karpenter neće biti u stanju da odgovara na pitanja.
     U stvari, istraga okolnosti pogibije senatora Borlenda ući će u istu slepu ulicu. Samo je dvoje ljudi delilo iskustvo koje ga je ubilo; jedan je bio odsutan umom, drugi će biti odsutan telom. Možda je tuđinski signal bio kriv za obojicu? Kovonov će ukazati na neobičnost kradljivčevog prethodnog delovanja: upad u bezazlenu rekreativnu aktivnost, skidanje maskote stanice sa postolja, zavirivanje u prostorije. Pojaviće se snimak njegovog glasa, načinjen kada je upao u Kovonovljev kabinet: izražavaće pometnju. Ta užasna seansa s razaračem očigledno je ubila onog prvog, poremetila drugog i gurnula trećeg u granično stanje duha koje ga je navelo da pobegne s makroskopom.
     Ajvo ne bi odabrao za sebe ovo mesto u istoriji, ali je to bilo neophodno. Trebalo je sačuvati makroskop od odmazde UN, i bilo je bolje da neko poput Ajva Arčera ponese teret, nego čovek kakav je bio dr Kovonov. I pored jezičke prepreke, Ajvo je naučio da poštuje njegove sposobnosti.
     Prizemljio se na kapu pečurke, i spustio do vazdušne komore. Nekim slučajem, niko od radnika nije gledao prema njemu. Slučaj je potrajao onih nekoliko minuta koji su mu bili potrebni da stigne do komore i odluči šta da radi. Izgledalo mu je da će moći da je otvori spolja, odgovarajućim alatom - a baš takav alat bio je zaboravljen u blizini. Neko ga je pričvrstio uz metalnu školjku - držao ga je sopstveni magnetizam. Prodor, okret: mehanizam je škljocnuo i brava se otključala bez nepotrebnog gubitka vazduha. Ušao je i zaključao se.
     Groton ga je očekivao. "Sve u redu? Treba da budemo spremni za polazak čim ekipa obavi posao. Ne znam koliko brzo će brod UN stići ovamo."
     "Izgleda da su napolju završili, ako na to misliš."
     Groton stavi slušalice. "Ajvo je tu", reče u interkom. "Dajte nam dva minuta da se vežemo, a onda kidamo, devojke."
     Ajvo nije mogao da čuje odgovor, ali se uverio u jednu stvar: Afra ide s njima. Znao je da ona to mora, ali je ipak bio u nedoumici. Poći u svemir s njom...
     Vezali su se sa po jedne strane moćne nosne kupe koja je presecala središnji odeljak. U njegovom boku nalazio se ugrađen otvor za direktan prolaz u Džozefa, ali je bio on bio zatvoren.
     Oklop se zatrese a onda ih pritisnu potisna sila atomske rakete. S ubrzanjem od tri gravitacije, makroskop se otrže iz svojih vezova.
     Pet mučnih minuta kasnije pogon se isključi, i ponovo su bili u blagoslovenom stanju slobodnog pada. "Pođosmo", reče Groton, ozbiljno. "Da se posavetujemo s pilotom." Oslobodio se veza i otisnuo do kapka u Džozefovom nosu.
     Kapak se otvori i pojavi se figura pod šlemom, nezgrapno lebdeći uvis (prema Ajvovom shvatanju prostora) u ograničenom odsustvu sile teže. Groton se držao za palubu nožnim prstima, zakačenim za rukohvat, i ponudio joj ruku da se prihvati. Bila je to Beatriks.
     Kroz otvor dolebde druga figura: Afra. "Mislim da bi trebalo da ga unesemo ovamo", reče. "Ne bi valjalo da ga mnogo premeštamo..."
     "Koga?" upita Ajvo.
     Ona okrenu one lepe oči prema njemu: "Breda, naravno. Nisam mogla da ga ostavim tamo."
     Izgubljeni raj! Ali s bolnim razočaranjem dođe i olakšanje zbog nečeg drugog: griže savesti. Mrtvac je sad bio tu da se brine o svojima.
     A Bred je bio i Ajvov prijatelj.
     Smestili su mlitavo telo u gnezdo načinjeno od nepoznate opreme. Ušavši u Džozefa, Ajvo je zatekao naslagane, povezane sanduke: obilje zaliha čiji je utovar nadgledala Afra. Sve je govorilo da su pažljivo pripremili ovu krađu.
     Obavivši neophodne poslove, prihvatiše se rukohvata (magnetske cipele su bile odbačene s odelima) i zagledaše se jedno u drugo. Pažljivo pripremljena? Činilo se da niko nije planirao dalje od ovog trenutka. Bekstvo je uspelo, skoro neverovatno. Šta dalje?
     Afra popuni tu prazninu. "Pred nama su dva očigledna cilja: da se držimo dalje od UN, i da pokupimo Šena. Trebalo bi da uspemo u ovom prvom, ako nastavimo da se udaljavamo od Zemlje - ali drugo ne možemo da postignemo ako ne priđemo preblizu Zemlji. To je naš problem."
     "Pod pretpostavkom da je Šen na Zemlji", reče Groton.
     Afra zaokupi Ajva. "Da li je Šen na Zemlji?"
     "Nije."
     "Odlično! Biće nam mnogo lakše da dospemo do njega u svemiru, iako ni to neće biti lako. Mesečeva stanica ne bi bila mnogo pogodnija, ali jedna od postaja na asteroidima... Gde je on?"
     "Nije mi dopušteno da vam kažem."
     Afra pokaza svoju žustru narav. "Slušaj, Ajvo. Prošli smo kroz toliko muka, da ne pominjem prognanstvo, da bismo ti omogućili da pozoveš Šena i dovedeš ga na makroskop. Ne možeš samo tako..."
     "Izvinite me", reče Groton. "Znamo da Ajvo ne pokušava da sabotira. Dajmo mu priliku da objasni šta misli."
     Ajvo zaključi da ovaj pristup nije prihvatljiviji od prethodnog. "Ne umem da objasnim. Šen nije... Pa dobro, nisam sasvim siguran da nam je potreban."
     Afra se opasno umiri. "Misliš, nećeš da ga dovedeš?"
     "Bojim se da je tako."
     Njen pravedni gnev se pojača. "I sam ćeš da sakriješ Džozefa i da upravljaš makroskopom i obezbediš medicinsku pomoć za..."
     Ovaj put se umeša Beatriks. "Mislim da imam pismo za nekoga", reče. "Našla sam ga u tunelu, ali je bila tolika žurba..."
     Groton joj ga uze. "Možda nečiji neslužbeni oproštajni pozdrav?" Pogleda adresu. "Strela?"
     "Strela!" Afra se odjednom zainteresova. "To je od Šena!"
     Ajvo uze pismo i otvori ga, oklevajući. Bilo je jasno da je Šen bar delimično upoznat s poslednjim događajima, a to je značilo sigurnu nevolju.
     Na hartiji u koverti nije bilo reči, samo crtež. Ostali se okupiše oko njega da pogledaju.

     "Vile", reče Beatriks, zabrinuta jer je sama predala poruku. "Šta to znači?"
     "Ne usuđujem se da iznesem..." poče Groton.
     "Pusti me da razmislim!" reče Afra. "Već sam prošla kroz ovo. Iz nekog razloga, Šen ne želi direktno da komunicira, ali je ono što ima da kaže obično značajno."
     Uzela je hartiju i odlebdela dalje od njih, udubljena.
     Groton uze svoju beležnicu i nešto zapisa. "Mora biti da Šen zna gde smo i šta radimo", reče. "Da li bi ovo mogao da bude nagoveštaj gde da ga potražimo?"
     "Ne može biti tako lako", reče Ajvo.
     "Neptun!" uzviknu Afra. "Ovo je simbol Neptuna!"
     "Bog mora i još koječega", reče Groton pružajući svoju cedulju. Na njoj se, Ajvo sad vide, nalazila reč NEPTUN. Groton je znao, i samo je čekao da Afra potvrdi.
     "Planeta", reče ona. "A ovo je trozubac. Svaka planeta ima svoj simbol. Mars je koplje i štit boga rata; Venera je ogledalo boginje. Ovo je, dakle, Neptun."
     "Tvoje tumačenje je zanimljivo", reče Groton, kome je to zbog nečeg bilo zabavno. "Ali zapamti, ti simboli imaju druga značenja."
     "Muški i ženski, naravno", reče Afra. "Ali za Neptun nema sumnje."
     Groton nije dalje insistirao, ali je Ajvo bio siguran da cilja na nešto drugo.
     "Čak i Zemlja?" upita Beatriks, vezujući se za raniji komentar.
     "To je obrnuti simbol Venere. Ne sećam se svih, ali sam sigurna za Neptun."
     Groton se i dalje zabavljao. "Slažem se. To je Neptun. Ali ponavljam: da li ovo treba shvatiti kao ukazivanje na mesto, ili je nešto dublje?"
     "Zar Neptun nije veoma daleko?" upita Beatriks.
     "Smešno!" reče Afra uzrujano, ignorišući drugu ženu. "Nijedan brod nije stigao donde."
     "Da ne pominjemo problem dostavljanja pisma ovamo", dodade Groton.
     "Nešto nije u redu. Pogrešno smo rastumačili znak."
     "Pitam se", reče Groton. "Kakav je bio prethodni kontakt sa Šenom, koji ste pomenuli? Je li bio sličan ovom?"
     "Ne. Ono..." Ona se odjednom okrenu Ajvu. "Kakva pesma? Koji pesnik?"
     Tako je, naknadno, došla i do toga. Naivno joj je saopštio da je ona ranija poruka bila stih pesme koju je znao, i nije zaboravila. Hoće li moći da odbije njen napad?
     "Amerikanac. Bio je to samo Šenov način da mi saopšti da zna šta se zbiva. Da tebi saopšti, u stvari, jer ja to nisam mogao da pročitam."
     "To je očigledno. Reci o kom se pesniku i delu radi."
     "Ne vidim kakve to ima veze sa..."
     "Američki pesnik, rekao si. Značajan?"
     "Da, ali..."
     "U kom veku je rođen? Sedamnaestom?"
     "Ne. Zašto..."
     "Osamnaestom?"
     "Ne." Nije odustajala.
     "Devetnaestom?"
     "Da, ali..."
     "Vitmen?"
     "Ne."
     "Frost? Sandberg?"
     "Ne."
     "Ali jeste muškarac?"
     "Da."
     "Eliot? Paund? Arčibald Mekliš?"
     "Ne." Bio je nemoćan pred njenom nasrtljivošću.
     "Rensom? Volis Stivens? Kamings? Hart Krejn?"
     "Izvin'te što se mešam", reče Groton, "ali imamo važnija..."
     Ona uperi manikirani prst u Ajva. "Vočel Lindzi!"
     "UN su nam možda za petama", reče Groton. "Ako se uskoro ne odlučimo, izgubićemo zbog nemara."
     "U redu!" obrecnu se ona na njega. "Pre svega, čista situacija. Moramo da saznamo da li je organizovana potera, i koje vrste, da bismo mogli da ih izbegnemo. Kad budemo na sigurnom, moći ćemo da potražimo Šena. Sigurna sam da naš prvak u izdancima krije nešto važno. Čim to utvrdimo, imaćemo jasniju sliku o tome što Šen radi, i odakle."
     "Cenim tvoju bezobzirnost", suvo će Groton. "Kuda ćemo odavde?"
     Ajvo oseti beskrajno olakšanje zbog promene teme. Afra je bila u pravu: krio je nešto važno. "Kako ćemo znati gde su UN? Zar ne treba da održavamo radio-ćutanje, ili tako nešto?"
     Ona ga samo pogleda s omalovažavanjem. Kako drugačije, shvati on, neko pomoću makroskopa?
     "Pokušaj da se pronađe usamljeni brod ovom opremom ravan je pokušaju da se nišani atomskim topom na nevidljive mušice", primeti Groton.
     "Torus će znati", reče Afra. "Moramo da ga držimo na oku - teletajp, možda, da nadgledamo pristigle poruke. Ili da jednostavno odmah zdimimo u bilo kom pravcu i izmaknemo bilo kakvoj vrsti potere."
     "Ali ne", reče Groton kratko, "i robotu."
     Ona se uspravi, iznenađena. "U redu. Ja ću da preuzmem 'skop. Najbolje je da znamo loše vesti."
     "Možeš da izbegneš posednutu frekvenciju?"
     "Proračunat rizik. S praksom..."
     "S takvom praksom imaćemo ovde dvoje unesrećenih da čistimo za njima."
     Ajvo se priseti nemogućnosti kontrole creva kod žrtava, i shvati koliko je snažno pomisao na to mogla da utiče na pedantnu devojku kao što je Afra. "Izgleda da sam ja otporan", reče on. "Ako ništa drugo, mogu uspešno da ga izbegnem. Uostalom, stekao sam to pravo. Ako mi pokažete kako se upravlja komandama..."
     Ovaj put mu se učinilo da je Afra odahnula. "Ja ću te naučiti. Moram da radim naslepo, ali bi trebalo da uspe. Evo, isključiću glavni ekran; ti uzmi kapu."
     Posadila ga je u komandnu stolicu i priključila opremu na njega, prekrivajući mu oči teškim zaštitnim naočarima. Ajvo požele da je u toj radnji bilo više od puke praktičnosti, ali je znao da nije tako: bilo joj je lakše da uradi te stvari za njega umesto da mu daje uputstva, za prvi put.
     "Tvoja leva ruka kontroliše kompjuterske komande. Evo, dovešću te do niza od deset komandi." Njena ruka uze njegovu i povede je do ploče sa dirkama, kao kod računske mašine. Bio je siguran da to nije ona komanda koju je upotrebio Bred. Pomoćni ulazi? Uprošćeni set za početnika? Naočari su sprečavale da vidi oko sebe, tako da je on, a ne ona, bio "slep".
     "Uneli smo izvestan broj važnih lokacija", nastavila je. "Trebalo bi da ih zapamtiš ako nameravaš da ti ovo bude posao, ali ovaj put ću ti ih dati. Odvešće te na Zemlju, lunarne baze, bilo koji od veštačkih satelita ili makroskopsku stanicu - torus." Počela je da sipa brojeve a on je pritiskao dirke. Dvaput je pogrešio i morao da počne iznova; treći put je položila ruku na njegovu i vodila mu prste pravilnim redosledom i na prava mesta. Prsti su joj bili meki i sveži i čvrsti - baš kao što je zamišljao ostatak njenog tela.
     Pred očima mu zasja svetlost. Nalazio se na stotinak jardi od torusa, posmatrao ga je odozgo, iz pravca Sunca, zaslepljen odsjajem s metalnih ploča.
     "Sledeća šifra je za polumanuelnu kontrolu", reče ona. "Malo je verovatno da možeš da očuvaš raspored na nebu, ali ćeš moći da premostiš automatsku kompjutersku korekciju i da malo odlutaš." Dala mu je potrebnu numeričku šifru. "Sada možeš da upotrebiš desnu ruku. Upravljaj kao da voziš automobil - ali zapamti da je ovo trodimenzionalno." On oseti isturenu kuglu, čija je površina bila rapava popur šmirgle, radi preciznog vođenja. "Pomeraj da odrediš pravac, okreći za orijentaciju. Pazi - tu ponekad upada razarač. Moraš da se držiš površnog prijema - što je više nego dovoljno za ovakve razdaljine. A sad podesi kretanje prema torusu; ne brini, proći ćeš pravo kroz zidove. Moraćeš malo da vežbaš spuštanje..."
     Ajvo je pomerao i okretao - i bio nagrađen vrtoglavim obrtanjem u kome mu je nepodnošljivi oganj Sunca pržio očne jabučice svake tri sekunde.
     "Ne toliko!" upozori ga ona, sa zakašnjenjem. Bila je to pouka koja neće morati da bude ponovljena.
     Nastavio je pažljivije i počeo da klizi prema stanici, pomerajući pravac posmatranja da bi je potpuno obuhvatio. Palo mu je na pamet da kompjuter tu obavlja strahovit posao, jer je za svaku promenu pravca sigurno bio potreban potpuno nov tok makrona - a ipak je prelaz bio neprimetan. Ta raznolikost se na većim udaljenostima verovatno smanjivala, sve dok pogled na onu stranu Galaksije ne bi bio samo u jednom pravcu, pa uzmi ili ostavi.
     Počeo je da ovladava radnjom, i to mu je dalo osećaj moći.
     Oseti se izvestan miris.
     "Ne, to je moj posao", javi se Afra, dovikujući nekom drugom. "Ti samo vežbaj, Ajvo; mislim da imaš opštu predstavu. Pokušaj da se uvučeš unutra. Odmah se vraćam."
     Miris i zvuk mu rekoše: priroda je pozvala Breda i Afra je imala zadatak da ga očisti i presvuče. Morao je da joj prizna da ima petlju.
     Zamislio je da desnom rukom svira flautu i, iako nije bilo posebne sličnosti, upravljanje je odjednom postalo lakše. Sada je mogao da iskoristi svoj drugi dar, onu neobičnu spretnost prstiju i osećaj za ton koji poseduju muzičari. Kliznuo je kroz zid torusa, primoravajući se da ne poskoči, i zaustavio se u prvom hodniku. Ponovo se orijentisao jer se, iako je bio siguran da održava ravnotežu u prostoru, hodnik neprestano pomerao. Ispravio se - i to se ponovilo.
     Onda se seti - naravno, stanica se okretala! Morao je da ispravlja i unutrašnju rotaciju a ne samo njeno kretanje u svemiru. U stvari, morao je da održava stalnu spiralnu putanju, prilagođavajući brzine s onim delom stanice koji izabere da posmatra. Složeno podešavanje, zaista!
     Ovladao je, vozeći pogled kao da su trkačka kola na klizavoj stazi. Onda se odlučio za "hod" duž hodnika. Okret posle drugih podešavanja, i on se nađe okrenut u željenom pravcu; pomeranje, i pojuri niz hodnik prema Kovonovljevoj sobi.
     Rus je igrao izdanke, sam sa sobom. "Kad bih mogao da popričam s tobom, Kov!" uzviknu Ajvo. "Tek da te pitam gde je brod UN, ako ga uopšte ima..."
     "Na ruskom?" On poskoči, ali to, naravno, nije bio Kovonov. Afra se vratila, i glas joj je bio varljivo sladak.
     Ajvo oseti kako mu se licem polako širi rumenilo sve do naočara, i znao je da to i ona vidi, ali je održavao stabilnu sliku prostorije. Morao je da postoji neki način da se stupi u vezu, i bio je siguran da je Kovonov ključ za to. Bio je suviše obavešten, i suviše svestan trenutnih problema - možda zato što je i sam uvežbavao ovo putovanje. Ako je iko bio u stanju da uspostavi vezu, savlađujući mnogo veće prepreke od one jezičke...
     Usredsredio se na tablu ispred Rusa. Ne tako davno, preko ove ploče preneta je vitalna poruka, i možda ga je sad čekala druga. U međuvremenu, ovo je bila vežba druge vrste, budući da je tokom podešavanja otkrio da se i uvećanje moglo kontrolisati. Takvo podešavanje postaće sve preciznije s povećanjem dometa, u narednim istraživanjima, i osećao je da bi bilo korisno da ovlada njime. Ovo fino usklađivanje tada postade umetnost; nije bilo slučajno što je tu došao do izražaja njegov dar za muziku.
     "Šta to radiš?" htela je da zna Afra.
     Ajvo proguta oštar odgovor. Moralo joj je biti jasno koliko su delikatna...
     "Preispitujem znamenja, reklo bi se", reče Groton, i Ajvo shvati da je Afrino pitanje bilo upućeno starijem muškarcu.
     "Te tvoje proklete astrološke knjižurine!" uzviknu ona. "Tvoja žena je ponela tekstove o umetnosti i muzici, a ti si morao da poneseš..."
     "Bolje to nego sve one krpice koje si ti spakovala", dočeka Groton, glasom koji je svedočio o nepomućenom osmehu. Ali svađa je bila začeta. Napetost je morala negde da se izlije.
     Ajvo tada uspostavi kontrolu. Glatko izoštri tablu za izdanke, održavajući je jasnom, uvećavajući sliku, sve dok mu linije sa tačkama i krivulje ne ispuniše vidno polje. Izdvojio je jednu tačku, uvećavajući je kao da je u pitanju planeta. Iluzija ko iluzija, opčini ga; pripremao se za sletanje, izravnavajući brod. Vreme je za rakete za kočenje...
     "Zar ti nije bar malo glupo da se igraš krivuljama na papiru dok se okolo događaju tolike sudbonosne stvari?" upita Afra, i Ajvo je opet morao da obuzda trzaj krivice.
     "Radije bih to nazvao tumačenjem finesa makroskopa", odgovori Groton mirno. Bio je bolje opremljen, po naravi, da se nosi s njom nego Ajvo. Beatriks mora da je bila otišla do skladišta, pošto nije bila tu da ih razdvoji. "Kako da nazovem glupim to što proučavam našu situaciju i moguće ishode, pomoću najboljih raspoloživih instrumenata. Događaju se, kao što si rekla, mnoge sudbonosne stvari."
     "Je l' ti to ozbiljno pokušavaš da uporediš upotrebu makroskopa sa svojim okultnim hobijem?"
     "Ne smatram astrologiju u bilo kom smislu 'okultnom', ako pod tim pojmom podrazumevaš nešto fantastično ili magijsko ili nenaučno. I da, uporedio bih astrologiju sa makroskopom, u smislu da su i jedno i drugo oruđa neizmerne složenosti i dometa."
     "Daj da to raščistimo. Ti u stvari izrađuješ raspored sazvežđa - samo onih unutar uskog pojasa zodijaka, zanemarujući ostatak neba - i planeta - isključivo onih u Sunčevom sistemu: kako izgledaju na zemaljskom nebu u trenutku rođenja određene osobe... i prsiš se da si sposoban da odrediš čitav njen život iz tog zamešateljstva, uključujući i sposobnosti i Božju volju, tako da možeš da joj kažeš - za odgovarajuću naknadu - da se tog i tog dana čuva nevolja ili da uloži u izvesne deonice - a ipak tvrdiš da tom postupku nema ničeg natprirodnog ili bar nemoralnog?"
     "To što opisuješ bez sumnje je natprirodno i verovatno sumnjive etike, ali nije astrologija. Pripisuješ toj nauci pogrešna svojstva, a onda je optužuješ zbog toga što nema, i ne može da ima, nikakve koristi od njih."
     "Koja je onda tvoja, tačna definicija astrologije?"
     "Teško da mogu da je objasnim jednom rečenicom, Afra."
     "Pokušaj." Da li je pomislila da ga je uhvatila?
     "Doktrina mikrokosmosa i makrokosmosa - to jest, shvatanje pojedinca kao kosmosa u malom, dok je sama vaseljena čovek u svojoj ukupnosti i suštini."
     Planeta-tačka se razbi u mehuriće i kovitlace. Bio je preblizu; rezolucija krede nije bila tako precizna. Uskoro će morati da se usredsredi na jedan deo tačke, a onda na deo tog dela, i tako dalje u mikrokosmos...
     Doktrina mikrokosmosa...
     "Mikroskop!" reče, nalazeći da je to beskrajno zabavno. Jer makroskop je bio, u ovom slučaju, mikroskop. Zadivljujuće raznovrstan instrument. Je li moguće da svaka tačka u igri izdanaka ima svoje gravitacijsko dejstvo, koje izaziva makronska talasanja koja može da pokupi? Kakva osetljivost!
     "Šta?" Afra je zvučala ljutito.
     Oopaa. "Ništa." Pažljivo je pošao u suprotnom smeru, i raspršena kreda se slegnu. Sada je poleteo sa planete, posmatrajući kako se pretvara u udaljenu tačku koja je postala puka čestica svetlosti na crnoj podlozi svemira. Pojaviše se druge linije, označavajući sazvežđa na noćnom nebu. Da li bi Groton mogao da načini njihovu astrološku analizu?
     "U redu", reče Afra. "Jedan-nula za tebe. Ponovo si se dočekao na noge. Ali ovoga puta neću dozvoliti da se izvučeš iz poštene rasprave. Hoću tvoje lično mišljenje o ovoj besmislici."
     Bolje da mu je uvalila nameštenu kocku, pomisli Ajvo suvo.
     Ali je i on bio radoznao.
     "Pa, jasno je da postoje izvesni objekti u svemiru", nastavi spremno Groton, "i da se nalaze u neprestanom kretanju, u odnosu na Zemlju, a i međusobno. To je jedan od razloga zbog kojih nam je potrebna pomoć kompjutera da bismo usmerili makroskop. Ove mase i njihova pomenuta kretanja u značajnom su međudejstvu. To jest, Sunce vuče za sobom svoju porodicu planeta i prisiljava ih na pojedinačne orbite, dok planete utiču na svoje satelite i menjaju orbite drugih planeta."
     "Nije baš način na koji moderna teorija opisuje situaciju ali ćemo ga prihvatiti, razgovora radi. Znači, priznaje se. Sunčev sistem je u međudejstvu." Zvučala je nestrpljivo, željna da zada udarac.
     "Isto tako, na Zemlji postoji određen broj ljudskih bića i ostalih živih stvorenja, i ona su u međusobnim odnosima, u međudejstvu po skoro neshvatljivo složenom obrascu. Mi jednostavno povlačimo paralelu između očiglednog kretanja..."
     "Tu smo. Mars čini ljude ratobornima?"
     "Ne! Ne postoji slučajna veza. Zemlja se u astrologiji smatra za središte vaseljene, a mesto rođenja pojedinca je središte njegove mape. Ovo se slučajno sasvim slaže s astronomijom; to je samo podešavanje tačke gledišta, za naše potrebe."
     Baš kao što, pomisli Ajvo, i on sada izvodi svakojake vešte radnje da bi tačku gledišta makroskopa održao stabilnom. Bilo bi nemoguće postići bilo šta da je pokušao da se upravlja prema galaktičkom ili čak Sunčevom "mirovanju". Središte vaseljene moralo je da bude tamo gde i posmatrač.
     Sada je posvećivao više pažnje razgovoru nego poluautomatskim popravkama položaja makroskopa, ali ga nešto vrati poslu. Izgubio je sliku? Da li se poremetio položaj?
     Ne - Kovonov je jednostavno sklonio tablu. Kako je bilo lako zaboraviti na stvarnost, zaneti se, poverovati u svoje maštarije, a onda videti kako čudovišna ruka Božja izmiče podlogu. Moraće da se čuva personifikovanja; mogao bi da otkači zbog toga.
     Podesio je sliku tako da je mogao da posmatra Kovonova u prirodnoj veličini. Ovaj se osvrnu, gotovo zaverenički, a onda izvuče iz fioke stola nekakvu karticu. Položi je na sto.
     Bila je ispisana. Sada već vično, Ajvo uveća slova, izoštri ih, pročita. Nisu bila ruska!
     S Z K S
     Poruka za njega! Kovonov je pokušavao da stupi u vezu!
     Minut kasnije Rus skloni karticu i ponovo uze tablu. Nastavio je da žvrlja izdanke.
     Zar je to sve? Gde je ostatak?
     "Ti dakle tvrdiš da položaj planeta na nebu u trenutku mog rođenja određuje moju sudbinu, bez obzira šta bih ja tu imala da kažem."
     "Nikako. Samo želim da te navedem da priznaš mogućnost veze između rasporeda sazvežđa u bilo koje vreme, i ljudskih zbivanja. To ne mora da bude slučajna veza, ili čvrsta veza. Samo veza."
     "Kopile jedno", reče ona bez žuči, "skoro da si me odvukao na svoju stranu."
     Kopile? pomisli Ajvo. Je li to ona nevina devojka koja je tako smerno crvenela na samo pominjanje S Z K S-a? Ovo je morala biti njena druga strana.
     "Naravno da postoji odnos!" nastavi ona jarosno. "Postoji veza između zrnca peska na dnu Indijskog okeana i zlatnog zuba mog dede. Ali to je uglavnom bez značaja; a čak i da nije, gde ti je dokaz da tvoja astrologija može da je razjasni kada nauka ne može."
     "Astrologija jeste nauka. Zasnovana je na naučnom metodu i drži ga se. Disciplina je stroga kao u kojem god hoćeš polju."
     "Geometrija."
     "U redu. Kako dokazuješ 'osnovne teoreme geometrije'?"
     "Kao što je U = 1/2 OV, za trougao? Ti si inženjer. Mora da postoji desetina načina da..."
     "Biće dovoljan jedan. Misliš na konstrukciju i dokazivanje da je tvoja jednačina jedan puta osnovica puta visina, zbir podudarnih pravougaonih trouglova, ili tako nešto, zar ne? Ali, kako dokazuješ podudarnost? Samo mi ne pominji ono: ugao-stranica-ugao, ili stranica-stranica-stranica; hoću da znam kako, u konačnom objašnjenju, izvodiš svoje dokaze. Na kojoj osnovi?"
     "Pa, ne možeš da dobiješ pouzdan geometrijski dokaz za polaznu teoremu, naravno. Moraš da pođeš od jedne pretpostavke, i da logički zaključuješ na osnovu nje. Stoga pretpostavljamo da je ceo trougao određen ako je određen jedan ugao između dve izmerene strane. To se svaki put pokaže savršeno valjano."
     "Ali šta ako je pogrešno?"
     "Nije pogrešno. Možeš da meriš trouglove čitav život i da nikad ne nađeš izuzetak."
     "A šta kao primenim ugao-stranica-ugao na ravnu površinu - na torus?"
     Ona samo što ne puče. "Površine moraju da se podudaraju. Znaš to."
     Ajvu se učini da je Groton upravo zabeležio još jedan poen, ali ovaj iz nekog razloga nije hteo da se zadržava na tome. "Iskustvo je, dakle, tvoja vodilja", reče.
     "Da."
     "To je osnova astrologije, takođe."
     "Iskustvo? Da položaj Marsa određuje čovekovu sudbinu?"
     "Da zodijački raspored na rođenju osobe ukazuje na određene stvari u vezi s njegovim okruženjem i ličnošću. Astrolozi su mnogo vekova izvodili posmatranja i usavršavali tehnike - ovo je jedna od najstarijih disciplina - tako da je to danas nauka koja se približila preciznosti koliko je to moguće. Postoji još mnogo toga da se nauči, kao i u geometriji, ali je iskustvo, a ne pogađanje, ono što uslovljava našu primenu. Ne tvrdim da tvoju sudbinu određuju zvezde ili planete; samo želim da ukažem da je tvoj život propisan mnogim složenim činiocima i uticajima, na isti način na koji je određeno kretanje planeta i zvezda, i da ukupnost tvoga života i ukupnost vaseljene možda teku paralelnim tokom. Astrologija pokušava da povuče korisne paralele između ta dva nesumnjivo različita polja, iako nejasno u jednom može biti očigledno u drugom. Na taj način je moguće razjasniti činioce tvog života, koji inače ne bi bili potpuno razjašnjeni. Trenutak rođenja je jedina tačka oslonca koju možemo sa sigurnošću da odredimo, tako da moramo da jea upotrebimo kao polaznu tačku kad je reč o pojedincu - ali to je sve. Polazna tačka, kao što je tvoje izračunavanje odnosa stranica-ugao-stranica moguća polazna tačka za čitavu nauku o geometriji. Razlika je u tome što astrologija ne pokušava da odredi činjenice, jer su to stvari koje možeš sama da utvrdiš. Ona ne otkriva ništa skriveno. Umesto toga, olakšava izračunavanje i sud o onome sa čim se iskustvo već srelo."
     Ajvo se priseti senatorovog objašnjenja razlike između istine i značenja u filozofiji.
     "To zvuči bliže psihologiji nego astronomiji", reče Afra.
     "I treba. Veza između astronomije i astrologije potpuno je površna. Zavisimo od astronomije kod proračunavanja kretanja planeta i slično, ali zatim se naši putevi razilaze. Metafizička zapažanja astronoma nemaju uticaja na astrologiju; ta gospoda jednostavno nisu stručna u ovoj oblasti, koliko god da to jesu u svom polju, kojim su, priznajem, ovladali takvom veštinom kakvu nisu ni pomišljali da primene na astrologiju. Dobrom astrologu nije potreban teleskop; potrebno mu je solidno znanje praktične psihologije."
     Ajvo je sve vreme posmatrao Kovonova, ali nije bilo novog znaka. Bilo je vreme da se posavetuje. "Žao mi je što vas prekidam", reče, "ali izgleda da sam se zaglavio."
     Afra mu priđe. "Oprosti. Dozvolila sam da se zanesem i potpuno sam zaboravila na tebe. Šta je bilo?"
     Ajvo opisa šta se dešavalo u torusu.
     "Očigledno hoće da obratiš pažnju na statuetu", reče ona.
     Bilo je začuđujuće kako je umela da ga napravi glupim, i koliko brzo. Proveo je sliku kroz zid i niz hodnik do zajedničke prostorije.
     S Z K S nije bio tamo, naravno, ali je ostalo postolje. Na njemu je ležao list hartije. Anonimna poruka, shvatio je, koja nije ukazivala ni na koga. Na njoj je pisalo, slovima teletajpa:
     UZBUNJEN BROD. POLAZI DANAS IZ BAZE NA MESECU U 13.00 PO VREMENU TORUSA. NAORUŽAN. UBRZATI ODMAH PO OBAVEŠTENJU. HITNO.
     "Bogo moj, za petama su nam!" zabrza Afra. "A ja ovde gubim dragoceno vreme na..."
     "Naoružan?"
     "To znači ugrađen laser. Trebalo je da bude strogo poverljivo, ali smo mi znali za to."
     "Znači da je bilo skidanja kake."
     "U samoodbrani. Svemir bi trebalo da bude bez oružja, što sprovode UN - ali Bred je sumnjao na jedan industrijski kompleks na Mesecu koji finansiraju UN. Katastrofalno nepraktično mesto za gradnju, jer se sve doprema sa Zemlje. Tako da smo zavirili. Verovatno služi dobrome - za održavanje mira - ali UN tamo grade flotu koja je veoma nalik na začetke armade. Svemirski laser je opasan na neodređenu daljinu - u šta bismo mogli da se uverimo iz prve ruke, ako ne budemo dobri."
     "Zašto nas odmah ne spale? Mora da su nas opazili."
     "Zato što žele da sačuvaju makroskop. Možeš da budeš siguran da će, ukoliko ga javno rasklope, uslediti tajno sklapanje. Grupa pokvarenjaka se dokopala svemirskog oružja UN, ili će ga se dokopati; i ovaj put to znamo samo zato što smo... skinuli kaku. Flota brodova i makroskop - valjda najveća sila koju je moguće imati. Možda je Borlend baš to istraživao. Imao je nos za takve stvari."
     "A oni bi da sačuvaju tajnu o svom laseru", ubaci Groton. "Ako ga upotrebe, svi će znati, a to bi bilo gadno."
     "I zato što je to jedini dovoljno precizan instrument da tačno usmeri tako uzak zrak na toliku razdaljinu, ovde kod nas", reče Afra. "Moraće da priđu vraški blizu da bi bili sigurni da će nas pogoditi iz prve, pogotovo ako manevrišu."
     Ajvo je bio zapanjen ovakvom političkom realnošću. "Zašto nam ne pošalju ultimatum?"
     "I priznaju svetu da im je neko digao makroskop ispred nosa? Tu tajnu svakako mogu da sačuvaju, ako i mi to učinimo. Možeš li da održiš vezu sa stanicom i pod ubrzanjem?"
     "Misliš, ako poletimo i... ako postoji kompjuterski program za to", reče Ajvo. "Zar ne beleži svaku promenu našeg položaja, i vrši ispravke?"
     "Naravno. Radio je to sve vreme dok si ti vežbao. Inače bi svaka zabeležena lokacija bila pogrešna za našu udaljenost od torusa. Ali bi pod stvarnim ubrzanjem došlo do pomaka, zbog naše promene pravca. Da li ti je ruka dovoljno mirna da to ispravi?"
     "Mogu da pokušam", reče Ajvo.
     Vezala ga je za sedište dok je on izoštravao sliku. "Moraćemo da pravimo pojedinačne pomake, i da nasumično menjamo pravac", reče ona. "Na taj način neće moći da budu sigurni kuda idemo."
     "A kuda idemo?" upita Groton.
     "Prema Neptunu", reče Ajvo, i nije se šalio.
     "Šta su dve milijarde i osam stotina hiljada milja među prijateljima?" reče Afra, ali ni ona se nije šalila. Ajvo je bio siguran da će proći godine pre nego što stignu do te planete, ekonomičnom putanjom. Satelit, poslat 1977. godine prema četiri gasna džina, još je bio na manje od pola puta do njih.
     "Možda ćemo moći da ih zavaramo za izvesno vreme - recimo, nekoliko sati - ali, da li će to promeniti ishod?" upita je Ajvo.
     "Neće. Ako ne upotrebimo ubrzanje, oni imaju prednost. Na kraju bi nas stigli."
     Ajvo je još držao u žiži odštampano upozorenje u zajedničkoj sobi na stanici. "Uh", reče, "neko menja poruku."
     Tehničar, koji se prividno nemarno kretao, uze prvi list rukom u rukavici i postavi drugi. Ajvo pročita:
     PRIKLJUČUJU ROBOTA. ODMAH UBRZAJTE. HITNO.
     "Ja ću se postarati", reče Groton. "Jedna gravitacija, dok ne smislimo nešto bolje." Ajvo ga je čuo kako se provlači kroz otvor komore.
     "Zašto ne podesimo pravac prema... u redu, Neptunu, zato što je pust i daleko napolju - i tako ih držimo na odstojanju? To će možda malo da potraje ali ćemo bar biti van opasnosti dok ne smislimo nešto bolje."
     "U pravu si", reče Afra kiselo. "Sa milion milja na sat, u pravoj liniji, stigli bismo za četiri meseca. Sa stalnim ubrzanjem od jedne gravitacije, dostigli bismo tu brzinu za, uh, pola dana. Za nas petoro ima namirnica za godinu dana."
     Osetiše težinu: Groton je ukjučio pogon. Pošli su - nekuda.
     Ajvo, još na 'skopu, izgubi žižu, ali mu pođe za rukom da je ponovo vrati veštim popravnim manevrisanjem. Kompjuter je bio u poslu, držeći se unesene lokacije, ali nije razlikovao da li je slika izokrenuta ili nije, i bilo je jasno da teret broda donekle ometa proračune. Kompjuter nije koristio makroskop; procenjivao je promene prema potisku i vektoru i vodio se teleskopskim osmatranjem. Promene putanje bile su neophodne.
     "Šta fali toj ideji?" upita on, trudeći se da to ne zazvuči plačljivo.
     "Prvo, onaj robot može da upotrebi mnogo veće ubrzanje, budući da ga ne ometa ranjivo ljudsko telo. Stigao bi nas, postepeno, ako običan brod ne bi. Drugo, može se desiti da malo ogladnimo, ako uspemo da pobegnemo, kada prođe tih godinu dana."
     "O!" Taj osećaj da je glup pretio je da postane hroničan. "Zar ne bismo mogli, ovaj, da proizvedemo još hrane? Da preradimo prirodne izvore ili da uzgajamo mladu pšenicu - video sam džakove..."
     "Na Neptunu?"
     Nije navaljivao dalje. "Za godinu dana možemo i da se vratimo. Ako se dotle promeni situacija. Politička, mislim."
     "Pretpostavljam da bi mogla, i da bismo mogli. Preostaje samo da smislimo kako da umaknemo brodu-robotu."
     "O!" Neprestano je zaboravljao na to. "Čekaj malo! Zar Džozef nije specijalno vozilo? Atomski toplotni štit, ili tako nešto. Bred mi je rekao da..."
     "Pravimo verbalne krugove", reče ona. "Džozef verovatno može da obezbedi dovoljan potisak da nas odbaci sa ubrzanjem od deset G, iako smo opterećeni težinom kućišta makroskopa. Tu nema problema. Kada bi robot pokušao isto, brzo bi ostao bez hemijskog goriva."
     "Koliko bi nam bilo potrebno da stignemo do Neptuna sa deset G?"
     Za trenutak je ućutala, i on je znao da računa po kliznom pravilu. Ovo je bio problem koji nije mogla brzo da reši napamet, ili da odgovori iz sećanja, ali se uzdržao da je podseti da on to može.
     "Uzimajući u obzir okret na polovini puta radi usporavanja, sa stalnom inercijom, maksimalnom brzinom od trinaest hiljada, dve stotine milja u sekundi - jao! To je četrnaesti deo brzine svetlosti! - stigli bismo za samo pet dana."
     "Zašto ne?" upita on, zadovoljan.
     "Ne postoji razlog vredan pomena. Naravno, svi bismo bili mrtvi pre kraja puta, ako je to uopšte smetnja."
     "Mrtvi?"
     "Imaš način da preživiš ubrzanje od deset G?"
     Ajvo pomisli na pet dana sa stalnom telesnom težinom od tri četvrtine tone. A to je naravno trebalo da mu bude poznato: već je pomenula taj problem, iako ga je on prečuo. Imao je minute, ne dane, da razmišlja o tom ubrzanju.
     "Suviše je tvojih 'protiv' na moja 'za'?" reče joj.
     "A ako poletimo sa stalnim ubrzanjem od jedan G prema Neptunu? Koliko će vremena biti potrebno onoj krstarici UN da nas stigne?"
     "Zavisi. Sada nam je glavni problem ona s posadom. Ako odmah odredi pravac i projektuje putanju za presretanje, do susreta bi moglo da dođe za dva dana. Ako primeni uobičajeniji pristup, ekonomišući s gorivom, i uračuna i naše manevrisanje, potrajaće duže. Ali pošto znaju da nemamo problema sa gorivom, ovaj drugi postupak je verovatniji. Ne žele da oštete makroskop. Verovatno će pokušati da nas zaokupe dok ne osposobe robota, znači još nekoliko dana duže."
     "Kako znaju za naš pogon? Mislio sam da je to Bredov tajni projekt."
     "Ništa nije toliko tajno - ne kada organizacija pokriva račune. Ali bi spektroskopska analiza zračenja našeg pogona ionako uklonila svaku sumnju koju bi mogli imati. To bi ih možda učinilo opreznijima kad je u pitanju približavanje, ali ih ne bi dugo zadržalo. Bili bi samo odlučniji da nas zarobe neoštećene, zbog toplotnog štita." Zastala je. "Ipak možemo da ih obmanjujemo neko vreme. Uputićemo se prema Suncu, i ako zapretimo održavanjem tog samoubilačkog pravca..."
     "Ali Neptun je više napolju nego mi. Pravac će nas voditi dalje od Sunca."
     "Ne kada Neptun bude u konjunkciji."
     "Konjunkciji?"
     "Sa suprotne strane Sunca u odnosu na Zemlju."
     "Mislio sam da je to opozicija."
     "Bre, brate!" reče ona u očajanju. Zatim: "Na šta si mislio, ako uopšte jesi, da potrošiš tih dodatnih nekoliko slobodnih dana?"
     Uzdržao se od "slatkog" odgovora. "Na makroskop."
     "A ja sam bila ubeđena da si se već bavio sličnim stvarima. Čovek se uči dok je živ."
     "Mislio sam na njegove sadržaje."
     "O!" Bio je njen red da se oseti glupo. To ju je na trenutak poremetilo. "Čini mi se da je naš problem prilično jasan. Ne možemo se nadati da ćemo da izbegnemo ona dva broda UN, ili da budemo brži od njih, niti da možemo da napravimo nekakvu čudesnu opremu koja bi ih omela. Ne nameravate valjda da podesite razarač uma da bude oružje za pojedinačnu upotrebu?"
     "Ne. Ali ja sam ubeđen da taj kanal sadrži galaktičke informacije, samo kad bi mogla da se premosti prepreka. Dosad niko nije pogledao iza uvodnog niza." Tada se zapita da li uopšte ima nečega iza, ili se niz samo beskonačno ponavljao.
     "Ne", reče ona, prigušenim glasom. Znao je da ponovo misli na Breda. "Ajvo... zaista misliš da bi trebalo... da diraš to?"
     Bila je to prva iskrena briga koju je pokazala za njega, i puno mu je značila. "Ne može da me povredi. To smo već utvrdili."
     "Nije te povredilo - zasad. Kakvo saznanje može da bude vredno tolikog rizika?"
     "Ne znam." U tome je i bila ironija. Nije imao dokaza da tamo postoji nešto da se pronađe. "Ali ako ima pomoći za nas, mora da je tu. Oni - Galaksijci, ili šta su već - mora da nešto kriju. Čemu inače takav program? Ne verujem da zaista pokušavaju da nas unište, jer se ta stvar sama odaje. Mislim, u manjoj meri to te upozorava na sebe, kao što je bilo sa surlama. Obeshrabrenje bi bilo uspešnije kada ne bi bilo nikakvog signala. Sam signal je dokaz da postoji nešto što bi vredelo potražiti. Izaziva. To mu je nešto kao - ometanje." Nadao se da je tako.
     "Ometanje!" reče ona, shvativši. "Da se spreči prodor nekog tuđinskog programa!"
     "Ja sam to tako shvatio. Mora da je nešto prilično važno, da se opravda toliki trud."
     "Da. Ali bi to moglo da bude nešto filozofsko, ili dugoročno. Nama je potrebno trenutno rešenje. Nešto nemoguće, poput poništavanja inercije ili trenutnog prenosa materije - a to prosto ne može da se dogodi."
     "Mislio sam da ne škodi da pokušam."
     I tako su se uputili prema Neptunu, ekonomičnom putanjom. Ovo daleko odredište bilo je podjednako dobro kao i bilo koje drugo. Kada se brod okrenuo i počeo svoje napredovanje prema Suncu - u stvari elipsoidnu putanju kao kod komete, koja će ga odvesti do Merkurove orbite pa opet u svemir - Ajvo je izveo svoj pokušaj. Nije morao da brine zbog neujednačenih skokova broda, i promena ubrzanja (smišljenih da zavaraju poteru) jer je razarač bio svuda, uvek u žiži.
     Ne, nije bilo teško pronaći tuđinski signal. Znao je njegovu frekvenciju - ili, tačnije, njegovu posebnost - i bilo je lakše biti privučen nego ga izbeći. Ali je ipak osetio kako mu izbija znoj po telu dok je podešavao veliki prijemnik i puštao da se razvije obrazac. Poigravao se sa smrću: moguće umiranje uma, a sa njim možda i tela.
     Dođoše: poznati razorni nizovi čiji je svršetak ukidao um. Slike su se ubrzano spajale u simbolička ustrojstva, ustrojstva u značenja...
     Zašto je napad uvek bio u istom nizu? Čak i da je bio snimljen, beskrajno ponavljani program, čovek bi očekivao da ga nasumično uhvati, u sredini ili na kraju, podjednako često kao na početku. Kako je uspevao da deluje na primaoca utvrđenim redosledom bez obzira kada bi se zavirilo u njega?
     Prekinuo je dodir, grčem prstiju koji ga je odbacio daleko u statički šum rubnog prijema, i sačekao nekoliko sekundi. Onda ponovo priđe.
     Niz pođe od početka, ali ne kao prethodni put. Sada je tekao još brže, vrteći se kroz tvorevine, najvećom brzinom kojom je on mogao da ga prati. Bilo je to poput pregleda već poznatog materijala - što i jeste bilo.
     Iznenađen, ponovo je izašao, zadovoljan utoliko što mu je pređašnje iskustvo dalo snage da se otrgne usred programa. Da li bi mogao da ga uskladi sebi? Signal koji je putovao petnaest hiljada godina? Smešna pomisao!
     Uključio se još jednom - i pregled je bio tako brz da je postao površan. Stigavši do mesta gde je on prvi put prekinuo, program uspori, i uslediše mnogo mirniji nizovi. No, ovo je ipak bilo brže nego verzija koju je video na stanici.
     Isključio se ponovo, uznemiren značenjem podjednako kao i pogubnim nizovima. Ovo nije bio, nije mogao da bude, snimak u uobičajenom smislu. Bilo je više poput... programiranog teksta. Serija lekcija koje su zadržavale svoju povratnu spregu, tako da su učenici mogli neprestano da se proveravaju i vraćaju na greške. Mehanički, ali vođen sposobnošću učenika. Takav tekst bio je najbliži pristup pisane reči živom učitelju, kao što se programirani instruktor-mašina približio živom biću bez uspostavljanja svesti. Razvoj učenikovog shvatanja materije oživljavao je mašinu ili tekst i stvarao iluziju svesti.
     Čudno da mu to nije ranije palo na pamet! A bilo je ugrađeno u temelje programa. Trebalo je uvideti razliku između...
     Kako je to razvijalo um! Postavke programa su se već prelivale u ljudske kalupe. Postavke su bile moguće, bile su razumljive, kako njemu tako i u odnosu na vaseljenu. Filozofija, psihologija, čak i astrologija, dobijale su nova značenja, dok je uklapao njihove osnove u svoje naraslo razumevanje.
     "Afra", reče, zatvarajući oči pred opčinjavajućim nizom.
     Bila je tamo. "Da, Ajvo."
     "Može li se... reći nešto na takav način da... da je sve moguće..."
     "Da bude primenjivo na više situacija?" predložila je, pokušavajući da mu pomogne.
     "Ne. Na sve situacije. Mislim, da bude valjano bez obzira kako ga upotrebiš. Da važi za osobu, za kamen, za miris, za ideju.
     "Figurativno, možda. 'Dobar' može da se primeni na sve, ili 'neobičan'. Ali to su subjektivne vrednosti..."
     "Da! Koje se tiču onog koji saznaje. Ali i objektivne, tako da se svi slažu. Svi koji razumeju."
     "Nisam sigurna da te razumem, Ajvo. Nemoguće je postići sveopšte slaganje a da se istovremeno očuva individualnost. To su suprotnosti."
     "Ne mislim na ličnost. Tiče se učenja. Razumevanja. Tako da svako ko razume - ovo - može da razume sve. Primenjujući uputstva. Ovaj... programirani um, mislim."
     "To zvuči skoro kao Teorija jedinstvenog polja proširena i na psihologiju."
     "Ne znam. Šta je..."
     "Rad Alberta Ajnštajna. Poslednjih dvadeset godina života proveo je pokušavajući da fizičke zakone vaseljene svede na jedinstven iskaz. Na taj način bi gravitacija, magnetizam i međudejstva atoma mogli biti izvedeni kao posebni slučajevi osnovne postavke. Praktične mogućnosti ovakvog sistema bile bi neizmerne."
     "Tako da se teoreme jednog mogu primeniti na sve drugo?"
     "Mislim da je tako, ako to shvatiš na taj način."
     "Kao kad se astronomija primeni na psihologiju? I na muziku i umetnost i ljubav?"
     "Ja zaista ne..." Još jedno ćutanje koje je odavalo nepriliku. "Preuzimaš Haroldovu ulogu?"
     "Ne znam. Šta god da je, makroskop ga poseduje."
     "Jedinstveno polje? Jesi li siguran?"
     "U potpunosti. Zbir postavki koje važe za čitavo naše iskustvo, ko god ili šta god da smo."
     Razmislila je pre nego što je odgovorila. "To bi mogao da bude ključ vaseljene, Ajvo."
     "Ne. To je postavka razarača uma. Još ne razumem sve, ali uz nekoliko novih pregleda..."
     "Stoj!" uzviknu ona. "Dalje od toga."
     Da li je briga u njenom glasu bila briga za njega, ili za sudbinu makroskopa ako on ne uspe?
     "Nisam mislio da prođem kroz to do... kraja. Tek toliko da..."
     "Tek toliko da se upecaš. Nađi neki drugi način. Zaobiđi ga. Preskoči."
     "Ne mogu. Moram da shvatim da bih mogao dalje. Inače neću moći da primenim te napredne postavke."
     "Napredne post... bezumlje!"
     "Sada ih vidim. Stvari o kojima naša vrsta nije ni sanjala. Zamisli koje prevazilaze našu stvarnost. Ali moram da ga uklonim, inače neću moći dalje."
     "Ajvo, ne možeš da obuzdaš vatru tako što ćeš se ispeći u njoj. Moraš to da radiš s odstojanja, ne dodirujući. Oni - drugi su uronili u to..."
     "Ne mislim da informacija mora da uništi. Višestrana je. Ako joj priđem s prave strane..."
     "Ajvo", reče ona, zavodljivim tonom, i njen glas izazva u njemu pubertetske trnce. "Ajvo, da li je bilo potrebno da razumeš matematičku teoriju izdanaka da bi osvojio turnir?"
     "Ne. To je... jednostavno vidim pravi put, korak po korak, kao da je staza kroz šumu, i tako pobeđujem. Nemam pojma o matišu, u stvari."
     "Odakle onda to osećanje da je potrebno da shvatiš razarač? Zar nije dovoljno da znaš šta treba da izbegneš i zaobiđeš, za početak? Razmišljaj o tome kao o lošem potezu, Ajvo. Primamljivoj ali pogubnoj strategiji. Preskoči i pođi dalje."
     On razmisli o ovome. "Pretpostavljam da bih mogao."
     "Jednostavno se ne zadržavaj da shvatiš. Ne gledaj u vatru. Zatvori um, tako da možeš da prođeš kroz to."
     "Da, mislim da mogu. Ali sve što naučim na taj način - biće kao da sastavljam radio prema nacrtu, ne znajući ništa o principima njegovog rada. Spojiti vod A za ulazom B. To nije istinsko znanje."
     "Malo ko od nas poseduje pravo znanje, Ajvo. Jedna od osobina civilizacije je da je isuviše složena da bi svaka osoba savladala sve zanate. Moramo da idemo površinom stvari, da pritiskamo prekidače, da pamtimo postupke bez razmišljanja - mi opstajemo pomoću izvadaka - ali je i to dovoljno. Moramo da se pomirimo sa činjenicom da niko od nas neće nikada spoznati više od delića ukupnog znanja, i suštine naše kulture. Nije neophodno shvatiti - već prihvatiti."
     Ponovo je bio u nedoumici. Je li ovo ona žena otrovnog jezika koja se nedavno sarkastično prepucavala sa Grotonom? Koja strana predstavlja njenu suštinu?
     Ali reče samo jedno: "Šen bi mogao da razume."
     "Mrziš ga, znam - kao što sam ja ponekad mrzela Breda. Ali takva osećanja su besmislena. Svako od nas mora da prihvati svoje mesto u životu, ili će se cela građevina srušiti. Svako od nas mora da bude kao Sendbergov klin."
     "Čiji klin?"
     "Veliki klin koji drži oblakoder. Takva uloga može da se čini ponižavajućom, ali je važna koliko i uloga tornja."
     "Znači da sam ja važan koliko i Šen?"
     "Naravno, Ajvo."
     "Iako bi Šen mogao da povrati Breda a ja ne?"
     Ona je ćutala, i on smesta zažali što je to rekao.
     Posle prilično dugog vremena, ona progovori.
     "Žao mi je. Govorila sam fraze. Nisam tako objektivna kao što su moje propovedi."
     Više mu se dopadala fraza nego činjenica. "Ja ću - mislim da ću uspeti da izvučem neke podatke. Šta god da znače. Bez prethodnog razumevanja. U svakom slučaju, pokušaću."
     "Hvala ti, Ajvo."
     Ali ga je ipak naterala da se odmori, dok je ona ponovo presvlačila Bredu uprljanu odeću i hranila ga: kašikom, kao bebu. "Mogu ja", ponudila se Beatriks, ali Afra nije dala da je oslobode te dužnosti.
     Onda su obedovali i njih četvoro - hladne koncentrate iz zaliha. Bio je to neveseo obed, jer se niko nije nadao nekoj značajnoj koristi od makroskopa, a Bredovo prisustvo je morbidno podsećalo na opasnost pokušaja. Bekstvo sa torusa bilo je spektakularan poduhvat, ali ne i razuman. Kako fizički da pobegnu od fizičke potere, bez obzira koliko će teorijskog saznanja steći? Njihova oprema je mogla to da postigne, ali ne i njihova smrtna tela.
     Odmorivši se, Ajvo stavi naočari i ponovo preuze komande. Znao je da mu predstoji izuzetno precizno manevrisanje, jer je razarač uma bio čudovišno sunce koje ga je privlačilo u svoj oganj. Trebalo je da mu se približi, zaobiđe ga i otputuje dalje - ne opekavši se.
     Na sličan način su svi zajedno morali da se približe Suncu i zaobiđu ga, na putanji prema Neptunu, istovremeno izbegavajući pretnju potere UN. Još jedan zajednički imenilac.
     Simbolički obrasci se uobličiše, izranjajući iz kobnog niza. Kad bi sad još mogao samo da sledi njihov sadržaj ne unoseći se potpuno u značenje...
     Kad bi još samo mogli, nekako, da prežive ubrzanje od deset G, tako da umaknu robotu...
     Dobiti odgovor ne upijajući značenje. Upotrebiti napon a ne biti spržen. Ostati selektivna neznalica. Ukrasti med a ne biti izboden.
     Više puta se uključivao i isključivao, svaki put saznajući previše. Napredak je bio tako logičan! Svaki korak je proširivao njegove horizonte, i pripremao ga za onaj sledeći, i izazivao divlju glad za savršenstvom. Bila je to pesma sirena, privlačila ga je iako je znao da donosi propast. Uprkos tome je napredovao, razvijajući ako ne imunitet, onda odbrambeni žulj na mozgu. Svaki prilaz odvodio ga je dalje, bez zalaženja u nekontrolisane dubine. Trebalo je samo držati na uzdi svoju prijemčivost, kočiti je, ne dopustiti da tuđinski program sasvim prevlada. Postajao je automatski slep za ključne delove, gradeći zid...
     A onda je bio uhvaćen. Neizmerna gravitacija tog konceptualnog tela zarobila ga je pre nego što je mogao još jednom da se otrgne, i neodoljivo ga je uvukla u sebe. Suviše je znao! Prošao je preblizu, postao suviše svestan, tako da je njegov sporiji um prevazišao saznajnu smetnju. Nije bio u stanju da se odvoji od vatre spoznaje.
     Strmoglavio se, nemoćan da se dalje opire...
     I vaseljena je eksplodirala.

     Bilo je dovoljno samo prijateljstvo: preživeo je, iako je trebalo da umre. Bilo mu je kao da je prošao kroz čistilište i bio oslobođen kada je već trebalo da podlegne; njegova vizija pakla ostala je iza njega.
     Iako se nije osećao najbolje, iskrcao se sa broda i kući pošao pešice. Bio je to dug put, od obale Virdžinije do Mejkona u Džordžiji. Okončao ga je 15. marta 1865, i proveo sledeća tri meseca oporavljajući se od groznice svetog Antona.
     Tokom ovog oporavka od fizičke bede glavobolja, povraćanja, groznice, njegova osećanja su takođe trpela udarce. Dvadesetog aprila Mejkon je pao pred vojskom Unije pod komandom generala Vilsona, a odmah zatim je bio zarobljen i predsednik Džeferson Dejvis, nedaleko odatle. Nada je zatreptala i ugasila se; rat je bio izgubljen.
     Gusi Lamar, devojka koju je voleo, udala se za bogatijeg i starijeg čoveka. Istina, ostala je Džina Henkins, ali je njegova strast prema njoj zbog nečega prošla. Prividno bezbrižni dani mladosti bili su iza njega; rat se postarao za to.
     Pisao je pesme uz bol u zglobovima šaka, i znao je, dok ih je marljivo beležio na hartiju, da to nije najbolji način da izrazi svoje nemire. Poezija je, kao i muzika, oslikavala lepotu, a on se sa svojom zapaljenom crvenom kožom i nadutim mesom osećao malo pogodnim za to. Nesposoban da stvori nešto značajno, prihvatio je da drži predavanja na Veslijevom koledžu.
     Oporavio se - ali ne sasvim. Sušica mu je napala i oštetila pluća, da nikad potpuno ne prezdrave. Stegla je svoj bezdušni stisak kada je pokušao ponovo da podučava, primoravši ga da odustane i od toga, iako mu je novac bio očajnički potreban. Konačno se pridružio bratu na poslu bibliotekara u hotelu Ekščejndž, i tako zarađivao za zadovoljavajući, iako isprazan život.
     Zemlja je bila u obnovi. Nepravični zakoni i pokvarena vlast izazvali su zastoj u razvoju društva. Zavladalo je skoro sveopšte bezakonje. Velika očekivanja nacije pretvorila su se u apatiju i beznađe.
     Ali se njegova lična sreća postepeno poboljšavala. Njujorški književni nedeljnik Okrugli sto objavio je neke njegove pesme i ohrabrio ga za dalji rad, jer je to bila neka vrsta književnog uspeha. A u proleće 1867. prečasni R. Dž. Skot, urednik Skotovog mesečnika, uzeo je sobu u hotelu. Bila je to prilika koja se nije smela propustiti.
     Skotu se rukopis dopao.
     Ipak, njegov brat Kliford bio taj koji je uspeo kao romanopisac. Izdavač koji je odbio njegov roman, objavio je Klifordov, Trnoviti plod, 1867. godine. Bila je to divna stvar, i bio je srećan zbog brata - ali kako je samo žudeo za sličnim uspehom!
     Odbio je, kao i uvek, da se preda. Uprkos slabom zdravlju, otputovao je u Njujork, gde mu je bogati rođak pružio pomoć. Tražio je izdavača po gradu.
     Roman je izražavao njegovu vatrenu želju da kaže sve, da prenese čitaocu svoj um i veru u celini. Bila je to neka vrsta duhovne autobiografije... i nikoga nije zanimala.
     Konačno ga je objavio sam, iako je jedva podneo troškove. Bio je to jedini način. Sreo je još jednu staru poznanicu, Meri Dej, i ona koja nije bila procvetala u ono vreme, sada jeste.
     Devetnaestog decembra 1867. oni su se venčali.









5.
     Blage ruke su mu pridržavale glavu, i brisale lice blaženo hladnim sunđerom. Bio je to dodir žene, i prijao mu je: nije mogao da zamisli bezbednije mesto, i utešnije.
     Na trenutak je uživao u pažnji, sanjajući oporavak od nesreće, i venčanje. Onda otvori oči.
     Bila je to Beatriks. "Budan je", promrmlja.
     Ostali kao da se stvoriše niotkud dok je još govorila. Ugledao je zabrinuto, prijatno lice Harolda Grotona, i Afrin pogled oprezne procene.
     "Ne, nije mi oštećen mozak", reče on.
     "Hvala Bogu!" reče Afra.
     "Šta se dogodilo?" upita istovremeno Groton.
     "Ne skačite odmah na njega", izgrdi ih Beatriks. "Dajte mu priliku da se odmori. Čelo mu je vrelo!" Vično mu je prelazila sunđerom preko lica.
     Njena analiza je možda bila uprošćena, pomislio je, ali čelo mu je zaista bilo vrelo, i osećao je umor, duboko u umu. Ponovo je zaspao, s olakšanjem.
     Više sati kasnije bio je spreman da razgovara s njima. "Koliko je blizu brod UN?"
     "Optika je opazila onaj s posadom na oko dan puta iza nas", reče Groton. "Imamo manje od dvadeset pet sati pre nego što stigne u domet lasera."
     Ajvo se priseti. Laser je mogao da dobaci do njih bilo gde u bližem svemiru, ali se njime nije moglo tačno ciljati ako ne bi bio vođen instrumentom preciznim poput makroskopa, tako da je to zapravo bilo oružje kratkog dometa, s pokretnom metom, uspešno samo na nekoliko hiljada milja. "Dobro. Mislim, to nam ostavlja dovoljno vremena."
     "Ti - imaš rešenje?" Rađanje nade na Afrinom licu bilo je blagosloven prizor.
     "Rešenje?" ponovi on, otkrivši da mu je to zbog nečega bilo smešno. "Da. Nešto što veoma liči na rešenje. Ali prvo moram da vam objasnim šta se dogodilo."
     "Ajvo, ne bih da te požurujem", reče Groton, "ali ako uskoro ne odmaknemo onom brodu UN..."
     "Žao mi je, moram prvo da objasnim. Postoji izvesna opasnost, i ako ja... U redu, neko od vas bi morao da preuzme 'skop."
     "Mislim da sam te sad shvatio", reče Groton. "Šta se dogodilo? Afra je dotrčala vrišteći nešto o razaraču uma, i uplašili smo se da... U svakom slučaju, drago mi je što nije tako. Ali bio si zaista neko vreme van igre."
     "Ne - bio sam unutra. Borio sam se da se odbranim od razarača pomoću... Dobro, nema potrebe da sad ulazim u to. Već sam ga imao, ali sam... se okliznuo, duhovno, i bio privučen suviše blizu. Mislio sam da je kraj, i nisam više mogao ni da se branim, ali sam imao sreće. Još sam posedovao orbitalnu brzinu, i ona me je pronela kroz koronu, na drugu stranu."
     "Ne razumem..."
     "Ja razumem, Harolde", reče Afra. "Shvati to kao analogiju. Planetoid koji zaranja u sunce. Suština je da je zaobišao razarač i bio samo ošamućen na neko vreme."
     "Da, fizički. Ne duhovno, ako je tako nešto moguće. A tamo, s one strane - mislim da biste mogli to da nazovete galaktičkom zajednicom."
     "Saznao si ko je poslao ubilački signal?" Groton.
     "Ne. To je poseban kanal, ako je to prava reč. Sve je načinjeno kao celina, ali je svaka stvar za sebe, i moraš da naučiš da ih razlikuješ. Kada jednom izoluješ razarač, treba samo da pokupiš ostalo."
     "Ostale koncepte?" Afra.
     "Ostale programe. Slični su radio-stanicama, ali na istom talasu, i svi koriste sličan jezik i simbole. Morate da se držite određene osobenosti, inače će proći samo najjači, a to je razarač."
     "Razumem." Groton. "To je kao kad pet osoba govori u isti mah, i u toj vrevi se razaznaje samo najjači glas, ako ne obratiš pažnju samo na jedan. Tada ostali kao da se zamute, iako ih još čuješ."
     "Baš tako. Samo što ih ima više od pet, i moraš dobro da se usredsrediš. Ali zato možeš da odabereš bilo koji, kad stekneš osećaj."
     "Koliko ih ima?" Afra.
     "Ne znam. Nekoliko hiljada, mislim. Teško je proceniti."
     Svi se zagledaše u njega.
     "Po jedan za svaku razvijenu vrstu, znate."
     "Nekoliko hiljada stanica?" Afra će, još odbijajući da poveruje. "Šta li to emituju?"
     "Informacije. Nauka, filozofija, ekonomija, umetnost - sve što može da se obuhvati univerzalnom simbolikom. Sve što svi znaju - tamo je, na raspolaganju. Obrazovna biblioteka."
     "Ali zašto?" Afra. "Šta oni imaju od toga, kad niko ne može da priđe?"
     "Još nisam siguran u sistem određivanja starosti, ali imam utisak da je najveći deo njih stariji od razarača. Ne pominje se u njima, iako dolaze sa velikih udaljenosti. S druge strane Galaksije. Ako je razaraču trebalo petnaest hiljada godina da stigne do nas, ovima je bilo potrebno dvadeset hiljada, ili pedeset hiljada. Možda su oni bliži zaćutali kada se uključio razarač, ali to će nam ostati nepoznato hiljadama godina."
     "I mene to brine." Afra. "Hiljade godina dok neka druga vrsta primi signal, ne uzimajući u obzir razarač. Predugo za bilo kakvu značajnu razmenu između kultura."
     "Možda i milioni godina." Ajvo. Još je sređivao ogromnu količinu podataka koje je primio. "Svi su pažljivo svrstani. Kao što rekoh, još ne pratim koordinate prostora i vremena, mada mislim da ću sledeći put i to da savladam; međutim, opseg je takav da neki moraju da budu toliko udaljeni. Jedan svakako jeste; otkrio sam ga jer se razlikovao od drugih. Finiji - ne znam kako da to izrazim, ali je imao nešto upečatljivo u sebi. Kao kavijar među ikrom."
     "Milioni godina!" Afra će, a još se borila da shvati. "To bi morao da bude vangalaktički izvor, a makroskop ne dopire..."
     Ajvo slegnu ramenima. "Možda su za programe drugačija pravila. Koliko se meni čini, i pitanju je jedna od najvažnijih stanica, za naše potrebe svakako, i nalazi se tri miliona svetlosnih godina daleko. To je ona glavna koju sam slušao. Ona - ali mislim da sam to već rekao."
     "Skinula sam ti šlem i naočari čim si se onesvestio", reče Afra, kao da se raspravlja s njim, "Nisi mogao da imaš vremena."
     "Vreme tu nije od značaja. Bar ne kod prijema. Ne kod razgledanja. Ono je relativno. Kao svetlost - samo..."
     "A", reče Groton, ne toliko zaprepašćen idejom, kao što je izgledala Afra. "Analogija koju sam onomad pomenuo. Svetlost dolazi posmatraču brzinom kojom ovaj posmatra, bez obzira koliko brzo i u kom pravcu se on kreće u odnosu na izvor svetlosti. Majklson-Moreli..."
     "Tako nešto. Primio sam puno toga u jednom mahu, a onda sam morao to da sredim. Moraću ponovo da se uključim radi detalja, ali bar znam šta tražim."
     "Šta tražiš?" upita Afra. "Postoji li nešto što bi moglo da nam pomogne u ovom trenutku?"
     "Da. To je, po svemu sudeći, uobičajen problem. Preživljavanje velikog ubrzanja, hoću da kažem. Vangalaktička stanica to detaljno objašnjava, ali je prilično složeno."
     "I dalje ne vidim zašto", reče Afra ćudljivo. Kada je bila nezadovoljna, ostavljala je lošiji utisak: bila je skoro kao dete. "Besmisleno je slati program kada znaš da ćeš biti mrtav pre nego što stigne odgovor. Tri miliona godina! Celokupna kultura! Dosad mora da je iščezlo čak i sećanje vrste."
     "Baš zato", reče Ajvo. "Sećanje nije iščezlo, jer će svako ko uhvati program odmah znati koliko je velika bila ta vrsta. To je kao objavljivanje knjige - čak i kad se lično finansira, objavljuje iz taštine. Ako je knjiga dobra, ako autor zaista ima šta da kaže, ljudi će je čitati i voleti i pamtiti ga godinama pošto umre."
     "Ili kad se snimi hit ploča", složi se Groton. "Manje je važno kada je snimljena, već koliko utiče na slušaoca."
     "Ali nikada neće biti reakcije!" pobuni se Afra.
     "Reakcija se ne očekuje. Bar ne takva vrsta. Ove civilizacije objavljuju za potomstvo. Ne moraju da se brinu o značaju u svom vremenu ili zvezdanom sistemu; one znaju kakve su. Ali veličina kroz milenijume, merena u vaseljenskoj konkurenciji - to je nešto što samo emitovanje može da im omogući. To je njihov način da dokažu kako se nisu uludo razvijale. Ostavile su vaseljenu bogatijom nego što su je zatekle."
     "Pretpostavljam da je to moguće", reče ona sumnjičavo.
     "Možda je potrebno da u duši budeš umetnik da bi to osetila", reče Ajvo. "Ništa mi ne bi bilo draže nego da ostavim takav spomenik za sobom. Znanje... Možeš li zamisliti nešto bolje?"
     "Ja nisam nikakav umetnik", reče Groton. "Ali osećam to. Ponekad me duša zaboli na pomisao da nikome, osim najbližima, neću nedostajati kada me više ne bude. Da ću umreti a da ne ostavim traga."
     Ajvo potvrdno klimnu glavom.
     "Ali zašto?" upita Beatriks, tonom poput Afrinoga. "Tvom životu ništa ne nedostaje, a kada umreš nisu ti potrebni prijatelji."
     "Mora da to ima veze s razlikom u polovima", primeti Groton ne zbunivši se. "Moja žena često zna da izjavi nešto što nikad ne bih očekivao od nje. Pitam se, u ovom slučaju, je li to zbog toga što su muškarci aktivniji, dok su žene pasivne? Žena ne oseća potrebu da nešto postigne."
     Obe žene ga prostreliše pogledom.
     "Šta god da je, odnosi se na kulturu", reče Ajvo. Združeni pogled gneva okrenu se ka njemu. "Svemirske kulture", objasni brzo. "Barem one koje se oglašavaju. Ovo je najimpresivnije predstavljanje koje može da se zamisli."
     "Ali, može li to da nas spase od lasera UN?" Afrin um nikada nije gubio praktičnost.
     "Da. Nekoliko stanica poseduje adaptere za velika ubrzanja. Ali međugalaktički program ima samo jedan koji sada možemo da upotrebimo. Tehniku za druge nemamo."
     "Dovoljan je i jedan", reče Afra.
     "Ali taj je grub. Biološki."
     "Zaustavljene životne funkcije? Pa, ako budemo zamrznuti ili potopljeni u zaštitnu tečnost..."
     "Nemamo odgovarajući hladnjak niti tankove za hladno čuvanje", reče Groton. "Ne možemo tek tako da ostavimo tela van vazdušne komore za trenutni stazis. I ko će nas povratiti kad dođe vreme? Mada mislim da bih mogao da podesim tajmer, ili kompjuter, da nas kucne po ramenu."
     "Nema zamrzavanja, nema tankova", reče Ajvo. "Ni moderne opreme. Potrebno je samo malo vremena i čista kada..."
     Afra ga sumnjičavo pogleda, ali ne reče ništa.
     "Šta nameravaš - da nas istopiš?" Groton.
     "Da."
     "Rekao sam to kao šalu, sinko."
     "Ipak je istina. Moraćemo svi da se rastopimo do protoplazme. U takvom stanju možemo da preživimo ubrzanje koje Džozef može da postigne, koliko dugo bude potrebno. Vidite, problem je što su naša tela izgrađena na kostima i poseduju vitalne organe, kao i niz procesa koji bi mogli da budu ugroženi običnim povećavanjem sile teže. Naravno, u stabilnoj situaciji ne postoji zamena za naš normalni oblik: ne želim da ga potcenim. Ali, u protoplazmatičnom obliku smo praktično neranjivi, pošto dalje od molekularne, odnosno ćelijske, ne postoji više nikakva materijalna struktura. Tečnost može da podnese gotovo sve."
     "Osim prosipanja ili prskanja ili ključanja ili zagađenja", gadljivo će Afra.
     "Reko bih da je lek gori i od UN", progunđa Groton. "Iskreno, ne žudim baš da postanemo činija krema ili tečnog pudinga."
     "Rekao sam da je tehnika gruba. Ali je zato garantovana."
     "Od kulture nastale pre tri miliona godina?" upita Afra.
     "Nisam siguran da je izumrla, ili da je tako daleko. Možda samo milion godina - ili šest."
     "E, sad se osećam mnogo bolje!"
     "Pa, čini mi se da je ovo uzmi-ili-ostavi", reče Ajvo. "Moraću da vam pokažem na makroskopu, pa sami odlučite. To je jedini način da upoznate tehniku. Ne umem da objasnim."
     "Sad treba da prođemo i kroz razarač", reče Afra. "I sve za dan, rekla bih."
     "Stani malo", reče Groton. "Ti to ozbiljno? Da nas rastvoriš u žele? Ne mogu da ukapiram, ograničen kakav jesam."
     "Ozbiljno mislim. To je bolje od drugih procesa jer isključuje složenu opremu. Svako to može, koristeći program, kada mu se jednom pokaže. Potrebna je samo bezbedna posuda za tečnost, da ne isteče ili bude zagađena, kao što reče Afra. Sve ostalo je potpuno biološko."
     "Vrlo zgodno, priznajem." ukočeno će Afra. "Može li jedna demonstracija?"
     "Rado bih vam to prikazao. Ali mislim da bi prvo trebalo da savladate tehniku uključenja, za svaki slučaj. Mislim, kako da pronađete stanicu i izbegnete razarač."
     "Ako to ne uspe, teško da će nam biti potrebna informacija", primeti Afra.
     "Na koji način treba da mimoiđemo signal razarača", upita Groton, "pojedinačno ili u grupi?"
     "Ja - znam put, sada. Mogu da vas povedem do stanice, jednog po jednog, i zaobiđem razarač, ako mi dopustite - da upravljam. Ne umem da vam objasnim, ali znam da to mogu."
     Groton i Afra odmahnuše glavom, nepoverljivi. Možda su imali različito mišljenje o astrologiji, ali su živeli sa saznanjem o razaraču duže nego on, i delili duboko nepoverenje prema njemu.
     "Ja ću da pođem s tobom, Ajvo", javi se Beatriks. "Znam da ti to možeš."
     "Ne!" odmah uzviknu Groton.
     Beatriks ga pogleda, spokojno. "Ali ja nisam u opasnosti, zar ne? Ako i naiđem na njega, neće mi biti ništa, a ako ne naiđem, biće to dokaz da Ajvo zna put."
     Groton i Afra bespomoćno izmenjaše poglede. Bila je u pravu, i pokazala zdrav razum koji je oboje postideo - ali je ispod toga ležala iznenađujuća hrabrost.
     Bred je rekao nešto o tome kako normalan IQ nije nikakva sramota. Bred je to znao.
     Groton je delovao napeto i nemirno kada je Beatriks stavila rezervni šlem i naočari, ali se nije mešao. Ajvu je bilo jasno da Beatriks, iako blaga, nije trpela prigovor kad se na nešto odluči.
     Uveo ju je, pažljivo kliznuvši oko razarača, s manje užasa nego ranije, i stigao do toka galaktičkih poruka.
     "O, Ajvo", uzviknu ona glasom koji je prešao u stvarni svet i oštro zaokrenuo prema njemu, niz njegov azimut. "Vidim ga, vidim ga! Kao džinovska duga razapeta preko zvezda! Kakva prelepa stvar!"
     I on je povede naniže, tražeći određeni miris, suštinsku muziku, dalje kroz raskoš značenja i boja, do niza postavki koje su govorile o samoj supstanci života.
     Otvoriše se ulazni obrasci, u početku slični razaračevim, ali tanano različiti i mnogo prefinjeniji. Umesto da ih dovedu u napadnu ukupnost, preobratiše se u znanje, na neki način obrađeno - pododeljak zastrašujućeg zbira informacija unutar samo tog, jednog kanala. Ajvo je znao put, i vodio ju je kao da hodaju hodnikom moćnog univerziteta, držeći se za ruke, birajući taj usamljeni izvor znanja koji nudi trenutno fizičko izbavljenje.
     "Ali ona druga vrata!" povika ona, blizu/daleko. "Toliko čudesnih..."
     I sam je žalio što ne mogu da provedu večnost u ovoj makronskoj citadeli informacija. Ovo je mogao biti samo jedan od stotina hiljada raspoloživih kanala - broj je počeo da mu se nameće kada je bliže sagledao obim ovoga ovde - a taj je, opet, u sebi mogao da ima sledećih sto hiljada obrazovnih ćelija. Univerzitet? Bio je to međugalaktički obrazovni centar gotovo neizmerne veličine. Ipak su njih dvoje, u svojoj gruboj materijalnoj potrebi, morali da se ograniče na najuže fragmente, ne obazirući se na ostalo. Jedva da su bili dostojni svega toga.
     Mikrokosmos biofizičke hemije: bilo im je kao da stoje u bari protoplazme, sa mogućnošću da osete njena svojstva ostajući izvan njene materijalne pojave. Blago zaobljena, pulsirala je u svojim mnogobrojnim unutrašnjim procesima, držana na okupu membranom od plazme, nalik na sendvič. Isprva je izgledala kao obična vreća proteina, karbohidrata, lipida i jona metala, celina sa neutralnim pH-om. Ali bila je više od toga, i više nego stvarna.
     "Šta je to?" upita ona usplahireno.
     "Model žive ćelije", reče on. "Potrebno je da se upoznamo s osnovnom jedinicom života, zato što..."
     Ali ona se zbunjeno povukla, nesposobna da prati tehničko objašnjenje. On ionako nije bio u stanju da joj ga pruži, svestan svoje neupućenosti pred ogromnim, nagomilanim blagom. "Vidiš, to je nukleus", reče umesto toga.
     Kao da ju je to zadovoljilo. Ona je proučavala tu polučvrstu masu, tu dominantnu organelu koja je plutala i pulsirala u središtu ćelije. Izgledala je kao mozak organizma, budući da je uistinu nosila vitalne hromozome, usađene u jastučastu zaštitnu matricu. Iz ćelijskog zida je polazio endoplazmatični retikulum - razgranat sistem membrana koje su se širile svuda po ćeliji. Ovo se moglo uporediti sa skeletom i nervnim sistemom životinja: pružalo je potporu, delilo celinu na odeljke i prenosilo nervne impulse iz nukleusa. Sićušni ribozomi, raspoređeni po zidovima, radili su na sintetisanju proteina neophodnih za život organizma.
     "Ona je - živa", reče on, objašnjavajući je manje učenim rečima.
     I bila je živa. Posedovala je aparat zvani Golgijev sistem, koji je proizvodio određene potrebne izlučevine i sintetizovao krupne ugljovodonike. Disala je pomoću mitohondrijske organele. Borila se protiv bolesti kružećim lizozomima - lopticama enzima za varenje koje su napadale i uništavale uljeze. Svaka funkcija neophodna za opstanak ispoljavala se unutar ovog živog bića.
     "Ovo moramo da sačuvamo", objasni Ajvo. "Ono što smatramo telom može da nestane, ali žive ćelije - a ova je tipična - moraju da ostanu čitave. Ne smeju da umru. Njihovi hromozomi ne smeju da budu uništeni."
     "Da", složi se ona, shvatajući suštinu, ako već ne detalje. "Zapamtiću to."
     Onda se pažljivo odmaknuše od modela. Napuštajući kanal, univerzitet, čuvajući saznanja kao pune ruke šampanjca, udišući ih i prizivajući, pođoše nazad, u ispraznu stvarnost.
     Uklonili su prijemnike i pogledali oko sebe. Tamo su stajali Afra i Groton, napeti.
     "Ima toliko toga da se nauči!" obavesti ih Beatriks, presrećna.

     Ostalo je uglavnom bila rutina. Poveo je Grotona, pa Afru i na kraju Breda. Za ovo upoznavanje nije bio neophodan um; mogao je čak da predstavlja opterećenje usled pritajene pretnje razarača. Ako ništa drugo, Bred više nije morao da se plaši.
     "To je neka vrsta obostranog ugovora", objasni Ajvo u jednom trenutku. "Nije dovoljno da ga vidiš; to treba da vidi tebe. Ne ćelija-model. To je samo vizuelno pomagalo. Program. Na taj način može da se prilagodi tvojim ćelijama, telu i umu, radi... transformacije, i to čim shvatiš i pristaneš. Potrebno je da pristaneš: moraš da želiš, ili bar da nemaš ništa protiv. Tako on pravi poseban program. Ovo je poput delikatne hirurške operacije, a on je hirurg." Primetio je da koristi dosta onoga što je upotrebio u raspravi o makrokosmosu - ali nije bilo posebnih izraza za to. Kao što je vaseljena veća od Sunčevog sistema, tako je ukupno znanje veće od čovekove terminologije.
     "Star tri miliona godina", reče Afra. "Mogu da zamislim ljudskog lekara, ili tuđinskog, pa čak i robota, ali zrak pseudosvetlosti...!"
     "Da li neko od vas smatra da sada može da zaobiđe razarač? Ovo upoznavanje treba da se obavi nekoliko sati pre procesa, svaki put."
     "Ne", otvoreno uzvrati Afra. "Plašim se te stvari. To me je... uhvatilo kada je... dokačilo Breda. Ne mogu da se borim protiv njega jer se obraća mojoj inteligenciji. Maločas sam sa tobom zatvorila oči, figurativno, sve dok nismo stigli do - ćelije. Odbila sam da razumem, i ne znam put."
     Tako je, očigledno, moralo da bude kad je ona u pitanju. Bila je u stanju da shvati razarač, i to ju je činilo ranjivom.
     "Osetio sam opasnost", reče Groton, "ali je nisam sasvim dokučio. Bilo mi je kao da stojim na ivici vodopada, visokog hiljadu stopa, slušam grmljavinu, osećam izmaglicu i miris vode koja se survava, ali ne dotičem sam vodopad. Rekao bih da sam ispod granice rizika. Mislim da bih mogao da nađem put okolo, sad kad si mi pokazao - ako moram. Iako najradije ne bih."
     Znači da je i Groton morao da se pomiri sa sličnom činjenicom.
     "Bilo je divno", reče Beatriks. "Poput poezije i muzike - ali nikad ne bih umela sama da odem tamo. Sve one dugine niti..."
     I Beatriks.
     "Jedan je dovoljan", Afra se ponovo pravdala. "Sledeći problem: verujemo li proceduri? Kako da budemo sigurni da nas neće rastopiti, i ostaviti nas zauvek u tečnom stanju? Ja cenim iskustvo i onaj prikaz ćelijske strukture, ali bih volela da vidim čitav ciklus pre nego što mu poverim svoju nežnu put."
     "To bi mogla da bude finija verzija razarača", reče Groton. "Druga linija odbrane."
     "Ne verujem. Ovo je starije od razarača. Svi oni programi su stariji, ali je ovaj toliko napredniji - mislim, tri miliona godina. I sve što sam video bilo je pozitivno, nije bilo ničeg negativnog." Ajvu dođe iznenadna pomisao. "Pitam se da li rasa tvoraca razarača pokušava da ostavi trag tako što kvari posao drugih? Ne može da se meri s ostalima na pozitivan način, pa zato..."
     "Nit pas kosku glođe...?" reče Afra. "Možda. Možda ne. Mogla bih da poverujem u zlobu, ali ovo bi bilo zaista gadno."
     Groton je ponovo koristio optički sistem. "Vidim metalni odsjaj. Brod UN je na putu. Bolje da uskoro nešto preduzmemo, ili da dozvolimo da nas uhvate. Koliko dugo traje taj proces topljenja?"
     "Rastvaranje ne traje dugo, koliko sam razumeo", reče Ajvo. "Ali obnavljanje - bar nekoliko sati, a iz nekog razloga ne može da počne bar jedan dan. Tako da bi ceo ciklus mogao da traje nekoliko dana."
     "Ode naša prednost", reče Afra. "Ako ga isprobamo i ako se pokaže pouzdan, biće kasno da ga bilo ko od nas upotrebi. Ako ga ne isprobamo, možda ćemo izvršiti posebno gnusan oblik samoubistva."
     "Mogli bismo da isprobamo proces na nekom", reče Groton. "Ako to znači smrt, uskoro ćemo znati. Miris..."
     "U redu!" Afra.
     "Ali ako se bude pokazalo da je sve u redu..."
     "U redu. Proba procesa, do pola. Ko?"
     "Rekao sam da sam spreman da..." zausti Ajvo.
     "Najbolje da ti budeš poslednji", reče ona. "Ovo je tvoje delo. Ako stvar pukne, treba da budeš tu da snosiš posledice."
     "Afra, to baš nije ljubazno", pobuni se Beatriks. Negativna primedba je očito bila priličan napor za nju.
     "Nismo u situaciji da budemo ljubazni, dušice."
     Groton ostavi teleskopsku opremu i okrenu se Afri. "Drago mi je što si to tako shvatila. Izbor za probni ciklus je zapravo očigledan."
     Odmah ga je shvatila. "Ne! Ne Bred!"
     "Ako je proces ispravan, moraće pre ili kasnije da prođe kroz njega, ukoliko ne mislimo da ga ostavimo. Ako i nije, kakav to život može da izgubi? Ovo nije, kao što si primetila, situacija za ljubaznost."
     Afra pogleda prema Bredu. On je sedeo, sa dečački razbarušenom kosom, sa jednodnevnom bradom, sa pljuvačkom koja mu se cedila niz bradu. Pantalone su mu bile tamne, jer ih je ponovo pokvasio. Gledao je u nešto, s poluosmejkom, ali mu je pogled bio ukočen.
     "Ja ću to da obavim", reče Afra odlučno. "Sama. Ja - obavestiću vas da li je uspelo."
     Ajvo potanko objasni šta je potrebno. Groton ode u Džozefovu utrobu, s motornom testerom, i donese traženu posudu. Pošto su sve pripremili, ostaviše je sa Bredom. Sve troje se povukoše u Džozefa. Niko nije progovorio.
     Nastade kratka tišina. A onda Afra vrisnu - ali kad je Groton pošao da vidi šta se događa, ona doviknu da je ne uznemiravaju, i on posluša. Čuli su njeno prigušeno jecanje, ali ništa drugo.
     Niko se nije usuđivao da nagađa. Ajvo je zamišljao kako se Bred rastapa u bezobličnu lokvu, prvo stopala, pa noge, zatim trup, i na kraju ona naočita glava. Da li je vrisnula kada je nestalo lice? Čekali su, napeti i nemi.
     Pola sata kasnije, ona ih pozva. Bila je bleda i oči su joj bile suviše široko otvorene, ali joj je glas bio očajnički miran. "Uspelo je", reče.
     Bredova odeća bila je uredno složena na njegovom malopređašnjem sedištu. Kraj nje je ležala pokrivena posuda nalik na mrtvački sanduk. Nije bilo nikakvog traga o onome što se dogodilo.

     Ali Afra je bila vrlo nespokojna. "Pretpostavimo da je čitav ciklus ispravan. Da prođemo kroz njega i pojavimo se na drugoj strani, isti, u svakom pogledu. Još ne mogu to da prihvatim, intelektualno... ne, hoću da kažem emotivno. Kako ćemo znati da smo preživeli? Da li izlazi ista osoba koja je ušla?"
     "Ja ću znati da li sam isti", branio se Ajvo.
     "Hoćeš li, Ajvo? Možeš da izgledaš isto, da zvučiš isto - ali kako da znamo da si isti? Ne neka druga osoba istovetne građe?"
     Ajvo slegnu ramenima. "Znao bih. Znao bih da je nešto drugačije."
     Okomila se na njega sa razoružavajućim žarom. Bila je najlepša kada je izražavala osećanja. "Da li bi? Ili bi samo mislio da se nisi promenio? Kako bi bio siguran da nisi uljez, neko ko koristi Ajvovo telo, um i iskustvo?"
     "Šta tu još ima? Ako posedujem Ajvovo telo i ličnost, ja sam Ajvo, zar ne?"
     "Ne! Možeš da budeš identičan blizanac - podudarna kopija - ali različita jedinka. Posebna ličnost."
     "Šta je tu različito?"
     "Kakva je razlika između bilo koje dve osobe, ili dve jabuke ili olovke ili planete? Ako odvojeno postoje, to su različite jedinke."
     "Ali, ja ne postojim odvojeno s nekim drugim. Mislim, nekim drugim ja. Kako mogu da budem drugačiji?"
     "Tvoja duša može da bude drugačija!"
     "Jao", reče Groton.
     "Kako drugačije to da nazoveš?" Afra planu na njega. "Ne pokušavam da umešam veru u to - iako to možda ne bi bila loša ideja - već samo pitam kako da osiguramo cenu koju plaćamo za ovo čudo iz druge galaksije. Kako da sačuvamo sebe, ako su telo i um pod sumnjom? Neću da budem zamenjena blizancem koji izgleda i govori kao ja; nije me briga koliko je kopija uspela, ako to nisam ja."
     Ajvo se sad sa više strepnje pitao šta je to što je videla da se dogodilo Bredu. Bila je duboko potresena, i sada se hvatala za teorijske, filozofske primedbe.
     "Izgleda da sam i ja imao slične misli", reče Groton. "Nekada sam se pitao da li je osoba koja se probudi ujutru ista kao ona koja je prethodne večeri legla u krevet. Da li se ličnost menja sa svakom promenom okolnosti - svakim novim zalogajem hrane, svakim činom olakšavanja od nje. Konačno sam zaključio da se ljudi zaista menjaju, sve vreme - i da to nije važno."
     "Nije važno?"
     "Važno je da obavljamo svoju funkciju dok postojimo", reče on. "Da živimo iz dana u dan, bez žaljenja. Ako sledećeg dana živi nova osoba, ona je odgovorna za to. Vode je njene konfiguracije, kao i njene naslednike, i sve to nije ni dobro ni loše ako je unapred određeno."
     "Ponovo astrologija?" upita ona podrugljivo.
     "Možda ćeš jednog dana imati bolje mišljenje o ovome, Afra", blago će on.
     Ona frknu, zadivivši Ajva - nije verovao da se to može uraditi prirodno.
     Takođe se pitao da li je žestina njenog reagovanja na Grotonove ideje ukazivala na pritajenu slutnju da bi ipak moglo da bude nečeg u njima.
     "U svakom slučaju", nastavi Groton, "izgleda da ćemo morati da se podvrgnemo postupku, ili da se predamo poteri UN. Možda je osnovno pitanje da li bismo radije pobegli u nekom drugom obliku, ili se predali u sopstvenom."
     "Ti si", reče Afra, "četrnaestokaratni sofista."
     "Šta da radimo?" upita Ajvo.
     "U redu. Budući da ja najviše zakeram, idem prva. Ali, prethodno mi je potrebno izvesno subjektivno osiguranje. Videla sam kako to izgleda, vi niste. Kada budete videli, znaćete o čemu govorim. Nije me briga šta je zapisano; hoću da verujem da sam to i dalje ja."
     Grotonovo lice bilo je ozbiljno. "Niko to ne može da uradi umesto tebe."
     "E, može. Hoću da još neko veruje da sam to ja."
     "Zar je važno šta mi mislimo?"
     "Važno je."
     "Povratna sprega", reče Ajvo.
     Ona mu neočekivano podari osmeh. Zatim raskopča bluzu.
     Njih troje su posmatrali, oklevajući da bilo šta kažu. Afra se svukla, potpuno, metodično, i bez naglašenih pokreta. Onda je tako stala pred njih, sjajna figura lepe mlade žene.
     "Hoću da me opipate."
     "Potvrda putem taktilne percepcije - jako važna stvar", reče Groton, bez poruge - ali ostade da stoji.
     "Ne shvatam", reče Beatriks, koju je predstava više zbunila nego muškarce.
     "Hoću da me vi - svi vi - opipate", objasni Afra kao da daje uputstvo za odlaganje namirnica. Glas joj je bio normalan, ali joj se po obrazima i vratu pojavilo rumenilo i ljupko se širilo naniže. "Tako ćete me posle znati, koliko je to moguće, ne samo po tome kako izgledam ili zvučim." Kratko se osmehnula. "Ili kakvu imam narav. Pa ćete moći da kažete da li je i spolja gledano reč o istoj devojci. Kada budete videli kako se rastvaram, nećete moći da poverujete da sam ponovo cela ako se u to ne uverite svim čulima. A ako vi ne verujete, kako ću ja?"
     "Ne bih umeo dodirom da razlikujem jednu devojku od druge", pobuni se Ajvo, osetivši da mu se toplota penje u lice.
     "Učini to", promrmlja Groton.
     "Ja?"
     Groton potvrdi.
     Ajvo ustade, postiđeniji nego što je Afra izgledala. Pođe ukočeno prema njoj. Podiže ruku i zastade, najednom nesiguran. Požele da se pokvari pogon, bilo šta, samo da se ovo prekine.
     "Zamisli da si lekar", predloži mu Beatriks saosećajno, ali joj je glas imao podzvuk histerije. Ovo mora da se protivi suštini njenog bića, pomisli on.
     A šta je s njegovim bićem? Bred ga je nazvao prenemagalom. Bred je ponovo bio u pravu.
     "Ne!" reče Afra, u odgovor Beatriks. "Neću bezličan pregled. Tako nešto nema svrhe. Učini sve što misliš da treba da bi me znao."
     "Već imam neku ideju o tome." Ajvo je bio svestan da je sada vidno pocrveneo - pojava koja se retko dešavala, budući da mu je ten bio mrk. Pre nego što je sreo Afru, popravi se. Rumenilo njegovog lica hranilo se iz sebe, povlačeći još krvi; i ovo je bila povratna sprega. Stideo se zato što se stideo. Da li je Afra naslućivala šta oseća prema njoj?
     "Meni je ovo podjednako teško kao i tebi", reče ona. "Ne volim što se ponašam kao kurva. Jednostavno ne vidim drugi način. Eto." Zgrabila ga je za ruku i zalepila je na svoj stomak.
     Ajvo ostade sleđen, pometen koliko njenim rečima toliko i onim što je učinila. Po njegovoj nepouzdanoj proceni, prošlo je manje od četrdeset osam sati od njihovog upoznavanja, i jedva nešto više otkako se ova avantura sručila na njega. Njegova šaka, polusklopljena, počivala je na njenom toplom glatkom trbuhu, koji se blago uzdizao.
     "Ona samo pokušava da sačuva svoj identitet", reče Groton uslužno. "Ali to nije samo telesna stvar. Njoj je potrebno iskustvo - emocionalno, seksualno, duhovno - reči nisu mnogo važne."
     "Seksualno?" suvišno pitanje izletelo mu je pre nego što je mogao da ga zaustavi.
     "Ne stimulacija u erotskom smislu", odgovori Groton oprezno. "Moguće je sparivati se bez istinskog unošenja, na kraju krajeva. Ovo je pre podeljen osećaj. Tvoji postupci i reakcije su važan deo toga, jer mu produbljuju značaj. Kada se intimno zbližiš, postižeš nešto značajno. Ona ne postoji sama po sebi; potrebna joj je publika. Inače je neostvarena, kao nepročitana knjiga ili neizvedena simfonija. Dirni je, budi dirnut njom, i ostvari iskustvo koje neće lako izbledeti. Reaguj!"
     Afra žustro klimnu glavom, i pokret izazva potres kroz njenu i njegovu put. "Da, da - mislim da si to bolje razumeo nego ja", reče ona obraćajući se Grotonu.
     "Ovo je naprosto tvoj način da ostaviš traga o sebi za potonje vreme", reče on. "Znao sam da muškarci i žene i nisu toliko različiti."
     Iznenađena, ona ponovo klimnu i Ajvo oseti kako joj se zateže dijafragma. Ali je i dalje samo stajao, nemoćan da otpočne ovo visokoumno istraživanje, nelagodno odvraćajući pogled. Njegova ruka, tako tamna na njenoj bledoj koži, kao da je bila mrtva, zalivena u plastiku, nepokretna i nezgrapna.
     "Ajvo", reče ona, "ovo je moj život, ovo sam ja. Bojim se - priznajem, izjavljujem, vičem na sav glas. Potrebna mi je ova potvrda i mislim da će i vama biti kada se upustimo u ovo, u ovaj proces. Zato mi ispuni želju i učini to. Nije potrebno da ti se dopadne."
     "Bojim se da bi moglo da mi se dopadne", izlete mu.
     Ovde je u igri bilo nešto više od taštine. Ajvo je sad znao, ali mu to nije bilo od pomoći. On nije mogao da zamisli da sigurnost leži u dodirivanju, i sumnjao je da i Groton može, uprkos svim njegovim objašnjenjima. Žene su, više nego muškarci, bile stvorene za ovakva milovanja. Imalo je smisla objaviti knjigu, ali ovo...
     "Gde to ne smeš da me dodirneš?" upita Afra, nervozna i nestrpljiva. "UN neće večno čekati."
     Ponovo mu je zgrabila ruku i podigla je sa obe svoje, prisiljavajući ga da ispruži prste. "Ovde?" pritisnula je njegov desni dlan na svoju levu dojku.
     Pogrešno je ocenio osetljivost ovog svog ekstremiteta. Niz ruku mu pojuriše vreli/ledeni žmarci i eksplodiraše mu u svesti, ošamutivši ga. Da reaguje? Zar je mogao da ne reaguje?
     "Ovde?" upita ona ponovo, i protrlja mu prste niz čvrstu oblinu leve butine... Ajvo otrže ruku. Tresao se celim telom. Osećao se besmisleno, ali i uzbuđeno.
     "Hvala Bogu na naivnosti", primeti Afra, ne bez odobravanja. "Ne nabacujem ti se, Ajvo. Morala sam da ti dokažem da mislim ozbiljno. U ovome nema mesta za prenemaganje. A sad nastavi, molim te. Nemamo mnogo vremena."
     Postigla je cilj. Posle prisnosti dodira na koje ga je primorala, bilo je smešno oklevati. Pošao je od glave, prelazeći joj prstima preko čela, obraza, nosa, sklopljenih kapaka, gladeći joj meke usne, obuhvatio bradu. Na vratu je imala dve blede pege, blizu desnog uha. Provukao je raširene prste kroz njenu raspuštenu kosu, da oseti teksturu, i otkrio da je punija nego što je očekivao, čvršća. Pratio je vitku krivinu njenog vrata i blago joj uštinuo ušne rese između palca i kažiprsta.
     "Gricni ga, oseti ga", reče ona tiho.
     Okrznuo joj je uvo usnama. Upoznao ju je i voleo - kao krivac.
     Zažmurio je i kliznuo joj šakama niz jednu ruku, zatim niz drugu, opipavao je glatke obrise kostiju i mesa i žila i kože, dok je ona pokorno stajala. Ovo je bilo kao san - više od sna, jer je bila lepa, svaki njen deo, u svakom telesnom smislu. Tonus njenih skladnih mišića bio je dobar; obline ravni bez taktilne mane. Prsti su joj bili vitki i fino izvajani; šupljine oko ključnih kostiju savršeno oblikovane. Samo je ispod mišica bilo rapavosti: strnjika malja, obrijanih pre nekoliko dana, već ponešto izraslih. Ovaj podsetnik da to nije živi kip ponovo ga uzdrma: on ju je dodirivao.
     Grudi su joj bile teške, ali ne tako krupne kao na prvi pogled, niti bradavice toliko isturene - dok ih nije dotakao. Unutrašnjost grudi nije bila ravnomerne čvrstine; pritisak je otkrivao grumenove mlečnih žlezda. Muškarci su, pomislio je, oduvek bili toliko zaneseni ovim izrazitim znamenjima ženstvenosti da su po njima nazvali vrstu: sisari. Iako je odlika tipična za nju - ne za vrstu, setio se, već klasu - najsvojstvenija odlika su malje. Sisari se odlikuju maljavošću. Čak i kitovi poseduju nešto stidnih malja...
     Ne otvarajući oči, usmerio je odlutale misli na zadatak. Grudi su se sa strane utapale u tanko prekrivena rebra, koja su se, opet, spuštala u predeo iznad bokova, znatno širi nego što je očekivao. Leđa su joj bila skoro ravna, s uzvisinama ramena s obe strane i grebenom kičme u sredini. Rebra su se spreda izvijala da bi nestala negde u blizini solarnog pleksusa.
     Guzovi su u njegovim rukama bili zamamno bogati, meko meso je prelazilo u bokove i bedra. Spreda, stomak i abdomen bili su zaokrugljeni, iznenađujuće istureni, a bokovi toliko široki da je morao da pogleda ne bi li se uverio gde se nalazi.
     Afrine oči su bile sklopljene; nije ga posmatrala, niti je na otvoren način reagovala na njegovo sve prisnije istraživanje. Nije znao da li mu je bilo drago zbog toga, ili ga samo zbunjuje. Njeni bokovi i butine bili su normalnog obima, s obzirom na pol i opšte zdravlje subjekta. Sudio je po sopstvenoj anatomiji, i zaključio da su mu sporoputujuće ruke nerealno preuveličale njene dimenzije. Ponovo je zatvorio oči, kleknuo i nastavio.
     Dotakao joj je stidne malje i lako prešao preko njih, ne nalazeći više razloga da zalazi dublje nego što je bilo potrebno da oseti unutrašnjost njenih ušiju, nosa ili usta. Noge su joj bile malo razmaknute; prešao je dlanovima unutrašnjom stranom butina, vratio se uvis i oko oblina polutki zadnjice. Zatim se spustio niz duge mišiće natkolenice, napetije od onih na rukama ili stražnjici, pa do kolena, mnogo finijih od njegovih.
     Listovi su bili još napetiji, i kada ih je stegao osetio je njihovo pomeranje dok su vršili ispravku ravnoteže. Članci su bili uski, kroz njih i gornje delove stopala protezale su se tetive. Luk stopala je bio dobar, prsti mali ali jaki. Dok je prelazio završnu putanju, jedan palac se podiže, u znak oproštaja - i njegov zamrli stid ponovo ožive.
     Uistinu je dodirivao živu ženu.
     "Da li me sad znaš?" upitala je otvorivši oči.
     Da li znam boginju? "Da", izusti, nesiguran da li je rekao istinu.
     Ošamućen, Ajvo se vratio na svoje mesto i gledao Grotona kako je na sličan način pretražuje. Osećao se kao voajer i potisnuo to osećanje; osetio je sirovu ljubomoru, pa i to potisnuo. Afra nije pripadala nijednom od njih dvojice, i ovo iskustvo nije značilo ništa, osim onoga što je ona na svoj neuhvatljiv način pronašla u tome.
     Onda je i Beatriks pretraži, što ga još jednom postide. Kada muškarac dodiruje ženu - provokativno je, ali i prirodno. Ali da žena dodiruje ženu...
     Opet je reagovao besmisleno. Moraće da nauči da razdvoji svoje instinkte od trenutnih potreba, kao što su drugi radili. Možda će dočekati trenutak kada će moći da spusti ruku na Afrinu pukotinu a da ne...
     Bilo mu je milo što niko u njega ne gleda jer je bio siguran da je pocrveneo do ušiju.
     Pregledanje Afre je bilo dovršeno. Još gola, ona upitno pogleda Beatriks. Da li će i druga žena proći kroz slične muke?
     Beatriks mirno pogleda muža.
     Groton se osmehnu. "Sa dužnim poštovanjem za ovakve postupke", reče on, "verujem da ću poznati svoju ženu u bilo kom obliku da mi se predstavi. Samo mi je poverite."
     Beatriks uzvrati osmeh. "Nadam se da je tako, dušo."
     Ajvu je bilo drago što se Beatriks nije podvrgla sličnom opipavanju. Zamislio je kako prelazi rukama niz njeno telo, kao sa Afrom, i trgnuo se. Bila je starija, i udata, i to je menjalo stvar. Udatu ženu ne treba da dodiruje drugi muškarac.
     Pokušao je da isključi te misli, ali je njegov um odbijao da to učini, fasciniran morbidnošću. Video je kako mu prsti dodiruju put starije žene, otkrivajući da je mlitava i gruba, neprivlačna. Kako bi žena u tim godinama mogla da se poredi s Afrom? Starost, inteligencija, izgled - kao pralja pored princeze. Ispitivanje Afre bilo je zabranjeno voće; kod Beatriks bi to bila prosto odbojnost.
     Ali bila je to i čista nepravda prema Beatriks, čak i u mašti, jer je već upoznao njene vrline, saosećajnost i hrabrost, koje su nedostajale Afri. Sudio je po seksepilu - moguće i po svojim nezrelim merilima - a to je poništavalo dokaze iskustva i razuma.
     Koliko je bilo bolje osećati krivicu zbog žudnje za ženom nego zbog odsustva žudnje!
     Iznenada se prenuo. Pripreme su bile dovršene, sve je bilo spremno za potpuno predavanje.
     Afra je ležala u svojoj kadi, ostali su stajali pored dok je Ajvo nameštao projektor da bude direktno iznad nje. Bio je to samo veliki makroskopski ekran; kada bi osoba jednom bila izložena - to jest, predstavljena programu - postojanje određene situacije ili umnog sklopa uključivalo je zrak svetlosti iz tuđinskog kanala. Ovo je zaobilazilo kompjuter; bio je to neposredan kontakt s međugalaktičkom naukom.
     Groton je nekako napravio pet kontejnera veličine čoveka. Ajvo je pretpostavljao da su u pitanju ukradeni hemijski tankovi, presečeni po dužini. Afra je ležala u svom, u malo bistre, sterilisane vode, ispružena tako da je zrak mogao da je obuhvati odjednom, celom dužinom. Bilo je to sve što je trebalo sami da urade.
     Da li je to što je usmerio prema njoj, bilo grozno uništenje? Kako da bude siguran da i ovo nije bio još jedan razarač, kao što je sugerisao Groton, podmukliji nego prvi, predviđen da se postara za one koji su izbegli onaj prvi?
     Afra ga pogleda. "Maločas si imao poverenja."
     I jeste. Zašto je odjednom postalo rizično, kada je ona bila u pitanju? Zato što je voli i što će doživeti da se uveri u svoju grešku?
     "Potrebno mu je nekoliko minuta da se zagreje", reče Afra. "Povucite se."
     Obamro, Ajvo posluša. Poželeo je da se seti neke odgovarajuće primedbe, ali se nikad nije osećao ovoliko glupo. Strahovao je kao nikada pre.
     Sekundi su neizbežno proticali. Nije mogao da ih zaustavi. "Džozef!" uzviknu "Ko će pilotirati dok...?"
     "Kroz osam sati kompjuter makroskopa pokrenuće pogon do punog ubrzanja od deset G i zauzeti odgovarajući kurs", reče Groton. "Pobrinuli smo se da ga programiramo. Šta misliš da smo radili dok si ti spavao?"
     Znači da su se ostali već opredelili za Neptun, pre nego što je on...
     Blesak; projektor se uključio. Bledožuta svetlost okupa Afrino telo čineći ga čudnovato jasnim; tonovi puti su se isticali jasnije nego obično, kosa je bila sjajnija, dužice, pre nego što je sklopila oči, prozračnije plave. Kao da je neki čuveni slikar pojačao najizrazitije nijanse.
     Znao je da je to samo površinska pojava. Tu je bila važna ćelija koju je zrak tražio i izdvajao od ostalih. Ukupno zračenje bilo je nevidljivo, delovalo je unutar njene mase, uspostavljajući neobične odnose, raskidajući dugogodišnje veze. Počinjala je promena - različita od svega što je ljudsko obličje ikad iskusilo.
     Izuzev Breda...
     Epiderm - spoljni sloj kože - se rastopio. Crvenkasti tonovi derma se pojačaše kada se razišlo potkožno masno tkivo, i iz tekuće protoplazme se duž celog tela uzdiže zamršena mreža vena. Ruke, noge, trup - izgledalo je kao da je obukla široko ispleten plavi triko koji se sad raspadao.
     Ajvo pogleda Afrino lice i vide da je opušteno. Bila je nesvesna, verovatno ju je uspavao prvi udar zračenja. Bilo mu je drago zbog toga.
     Koža joj se topila i na glavi. Telesne malje su odmah nestale, ostavivši je golu i ćelavu. Sada joj se sa čela spuštala krupna, račvasta plava cev. Ulazila je u rastopljeno oko, prelazila preko obraza i konačno nestajala ispod mišića vilice, na putu prema vratu. Beličasti nervi su joj se granali s obe strane lica iz oblasti oko ušiju, preplićući se između i kroz crvenkastosmeđe mišiće, a ispod samih otvora ušiju nalazila se kašasta masa nečega što nije mogao da prepozna. U glavi mu je bila reč "parotid", ali mu to ništa nije značilo. Na kupoli lobanje, svetle arterije su se ukrštale sa venama i nervima, oblikujući tročlanu reku koja je tekla prema ušima.
     Ove površinske mreže već su se urušavale pod svemirskim zrakom, mešajući se sa tečnošću omekšalih mišićnih tvorevina. Pojavljivala se nosna hrskavica, i jezive, ogoljene očne jabučice. Ajvo skrenu poged, plašeći se da mu ne pozli, i usmeri pažnju na noge i stopala.
     Prizor nije bio nimalo utešniji. Koža, površinski nervi i vene otišli su zajedno s najvećim delom preostalog tkiva, ali su ostale tetive i arterije, i glavna masa velikih mišića udova. I ovo je, međutim, polako iščezavalo, i na površini potkolenice pojavi se kost, ostrvo svetle boje usred rastopine. Nad ovim je već slobodno plutala patela - čašica kolena - a onda je sa lenjim pljuskom uronila u narastajuću tečnost u šancu. Niže se ukazaše nepojmljivo duge, tanke kosti stopala, razdvajajući se pri popuštanju veza ligamenata. Članci prstiju su se prevrtali jedan za drugim, ostavši bez kostiju, i ležali, raspršeni, u sve dubljem moru protoplazme. Voda u kojoj je Afra u početku ležala više se nije videla; prekrila ju je rastopina. Sitne kosti su se sporo rastvarale, i pitao se da li će se taj proces ikada završiti. Možda će se nastaviti i kada se zrak ugasi; možda će tečnost proždirati tačke otpora, satima ili čak danima. To bi bio najvažniji razlog za minimalni vremenski rok; obnavljanje ne bi moglo bezbedno da započne dok svi sastojci ne budu obrađeni i na raspolaganju organizmu.
     Kostur je najzad ostao ogoljen, poluuronjen u smeđi likvor.
     Ajvo je sad donekle razumeo Afrinu potrebu za taktilnom proverom. Videla je ovaj proces, prisustvovala potpunoj razgradnji tela. Morao je da se složi s njom: posle ovakvog iskustva, ništa manje od onakvog dokaza ne bi ga uverilo da je Afra preživela ovo razaranje. Sada je to bilo više emotivno nego duhovno pitanje.
     Čak i posle opipavanja svakog dela njenog tela, u sećanju će nositi sliku - ovoga.
     Ali tek je trebalo da to sam preživi, pre nego što se uveri u postojanje nekog drugog. Da li će lažni Ajvo dati potvrdu lažnoj Afri, oboje saglasni da je pet crvenih očiju jednako kao pre, da bi se zatim svi latili izdašnog obroka astrologije na raži?
     Pogledao je oko sebe, s osećajem da je protekao neizmeran period vremena, ali i svestan da je prošlo samo nekoliko minuta. Groton i Beatriks su takođe posmatrali, i nijedno nije izgledalo posebno čvrsto. I oni su, poput njega, postali morbidno zaneseni značenjem ovog procesa, i nisu reagovali na njegov pokret.
     Ovo je slično razaraču, pomislio je. Bilo je odvratno, ali je držalo pogled.
     Ajvo pođe za Grotonovim zanesenim pogledom, i otkri da je u pitanju glava, ili možda grlo, ili pak toraks. Proces je tu zabrinjavajuće odmakao. Na lobanji nije više bilo mesa i vena, uši i nos su nestali, očne duplje su bile prazne, zubi rasklimano štrčali iz golih vilica, sablasni u odsustvu obraza i desni. Ako je bio napadnut i sam mozak, to se nije videlo ispod omotača nagrižene lobanje.
     Ali je vrat bio najstrašniji. Ovde je rastapanje bilo probirljivije. Bio je to prvi nesumnjiv dokaz da ovo ipak nije samo puko topljenje tkiva koje su uslovljavali oblik površina, i njihova čvrstina. Salo i mišić i tetiva su uglavnom nedostajali, ali je preostala unutrašnja vena grkljana, pored široke crvene žile kucavice koja je hranila mozak. Njihovi sitni ogranci bili su istopljeni, tako da su to sada bile samo prave cevi. Kakva je modifikacija tuđinskog programa naložila ovakvu predostrožnost?
     Ili je daleka civilizacija predvidela ljudsku anatomiju i njene funkciju do nezamislive preciznosti, ili je program bio tako prilagodljiv i usavršen da se automatski uklapao u svaki živi sistem. Već je umanjio Afrinu telesnu masu na polovinu a da je nije ubio. Ovo je bila hirurgija van ljudskih mogućnosti, izvedena bez fizičkog dodira - ali je ipak bila samo proizvoljni deo galaktičkog ili međugalaktičkog sveznanja.
     Ajvo nije dopustio sebi da razmišlja o tome koliko je ljudsko telo složen mehanizam. Posmatrao je rastapanje kao da posmatra čeličnu šipku kako se topi u visokoj peći; sladoled kako se topi na suncu; sapun kako se rastvara u kadi punoj tople vode. Smešno! Sada je razumeo da bi mozak umro mnogo pre nego što popusti kalcijum u kostima nogu - ako ne bi bio pravilno zaštićen. Brzina i redosled postupaka bili su ključni za očuvanje života.
     Veliki, spiralno isprugani dušnik takođe je bio sačuvan, i vazduh je još tekao kroz njega. Cev se završavala tamo gde je trebalo da bude krajnik, a sada je bio tunel, otvoren na vrhu. Otpratio ga je pogledom do grudne šupljine, još okružene rebrima. Iako su Afrine grudi odavno nestale, zajedno sa svim ostalim površinskim organima, važni mišići grudi još su bili tu, aktivni, održavajući unutrašnje kruženje vazduha. Prema pulsiranju okolnih arterija znao je da je i srce nastavilo da radi.
     Izgledalo je da se topljenje na ovom stupnju, u ovoj oblasti, zaustavilo, i nije video kako bi moglo bezbedno da se nastavi. Šake, ruke i ramena, sve su to bile samo kosti u rastakanju, lišene mesa, glava i vrat bez suvišnih pomagala. Kada bi se i grudni mišići rastvorili, pluća bi stala, mozak bi se ugušio u nedostatku kiseonika; ono što je preostalo od tela prestalo bi da funkcioniše bez mozga, i pretrpelo bi oštećenje pre nego što bi spori proces topljenja bio okončan. Sistem je morao da radi kao jedna jedinica sve dok postoje druge jedinice koje još rade - paradoks.
     Beatriks je zurila u stomak, nesvesno stežući rukom svoj. Ajvo pogleda tamo - i pokaja se.
     Sistem za reprodukciju, slično čulnim organima, otišao je još u početku. Trbušna šupljina bila je otvorena, muskulatura oko stidne kosti nije postojala, utroba je bila izložena. Ajvo nije mogao da prepozna kom polu pripadaju ostaci koje je gledao. Iznad kostiju kukova, koje su ogoljeno štrčale, proces je znatno odmakao: bešika i materica su se istopile, krupne i sitne iznutrice pretvarale su se u baru zajedno s ostacima varenja. Preostale su samo gromade bubrega i njihovi arterijski i venski priključci, izlučevine su se očigledno rastvarale još u nastajanju. Želudac, jetra, slezina, pankreas, dvanaestopalačno crevo - sve je to oticalo u isti slivnik, ostavljajući golu kičmu.
     Jesu li ovi ostaci ikada bili osoba? Ova masa rastakajućih kostiju uronjenih u narastajuću baru sluzi?
     Još nije bilo gotovo. Ostavši bez oslonca, lobanja se uruši, nateravši sva tri posmatrača da odskoče, a iz prazne ušne i očne duplje poteče gusta sivo-bela tečnost. Ajvo shvati da su to optički nervi napustili svoje tunele kroz kost i da se sada rastvara sam mozak. Prvo prednji režanj? Ili samo jedna hemisfera?
     Istovremeno se rascepi grudna šupljina. Membrane kojima je bio postavljen grudni koš popustiše sa desne strane, i potekoše; plućno krilo se spljošti i ispod kostiju ostade praznina. Mišići se sa te strane istopiše, otkrivajući rebra ispod kojih zinu šupljina. Unutra je tuklo srce, smešteno više u sredinu nego ulevo, kako je mislio. Još je pumpalo crvenu krv u široku aortu prema mozgu i bubrezima, i plavu krv u plućnu arteriju, da bi se stvarao kiseonik. Masivne vene, sada već u mnogo manjem broju, istovremeno su je vraćale sa kruženja. Područje je bilo istačkano limfnim čvorovima i sićušni sudovi su okruživali samo srce, a ostalo je i nervno stablo koje je vodilo u lobanju. I to je bilo sve, izuzev kostiju i minimalnog preostalog tkiva.
     Zar je to bilo ono veličanstveno telo koje je istraživao drhtavim rukama pre toliko vremena? Zar je to bio fizički objekat čiji je sklop kod njega izazivao zanos?
     Odoše i bubrezi; uruši se drugo plućno krilo; srce je još malo tuklo, a onda prestade. Ako je smrt bila predviđeni završetak ovog lanca, konačno je bila tu.
     Ali, proces je tekao dalje. Pali su poslednji mišići, srce je utonulo i otvorilo se, krv je potekla kao protoplazma. Skelet je ležao beskoristan usred svog rastopljenog omotača.
     Zrak projektora se isključi.
     Ajvo pogleda ostale. Oni uzvratiše pogled. Niko nije progovorio.
     Ponovo zajednička pomisao: jesu li, nevoljno, saučestvovali u groznom ubistvu, i je li ovo bilo njegovo izvršenje?
     Prođe petnaest minuta, a spori proces se još odvijao. Oštri kičmeni pršljenovi visili su u svojim ležištima; rebra su pala. Mutna tečnost je rastvarala sve što bi dotakla, iako će potrajati dok ne nestanu lobanja i kukovi.
     Kada se tečnost umirila, svetlost odaje pade joj na površinu i probi se kroz slojeve u nastajanju; neki od njih sablasno zasvetlucaše. Kao da je na mestu gde je bila devojka treperio duh.
     Groton nesigurno ustade. Ode do kade, nagnu se i poklopi je, skrivajući avet-odraz. Zatim pažljivo odvuče kadu u stranu, pored prethodne rastopine, i pričvrsti je za palubu. Pomerio ju je samo nekoliko metara, pošto je odaja bila nevelika, ali se Ajvu učinila strahovito daleka. Bila je čudesna ta ljudska sposobnost prilagođavanja raspoloživom prostoru, tako da su se kubni metri, subjektivno, upetostručavali.
     Groton dovuče drugu, u stvari treću kadu na mesto. Bez reči se svuče i odsutno odbaci odeću na gomilu koju je ostavila Afra. Zatim leže.
     Beatriks mu okrenu leđa.
     Ajvo je sada merio vreme na svom satu: dvadeset četiri minuta do prestanka zraka. Još jedan kostur je ležao u bari. Beatriks nije ni pogledala.
     Opet ćutanje. Dva ubistva?
     Ajvo pomeri ostatke, otkrivši da je sud već skliznuo. Osećao je nerazumnu bojazan da će deo tečnosti pljusnuti preko ivice. Uzdahnuo je u nemom olakšanju kada je postavio poklopac, premda je bio lak i nije potpuno zatvarao kadu. Vazduh je morao da ulazi, inače bi to ubrzo postao mrtvački sanduk. Pronašao je kopče koje je Groton smislio da bi spojio sud sa ispustima na palubi.
     Ovakav detalj mogao je da smisli samo inženjer; Ajvo svakako ne bi. Naravno, slobodni pad i neravnomerno ubrzanje zasuli bi čitavu opremu protoplazmom - ali, Afra i Groton su i to predvideli, i uračunali prilikom programiranja. Pogon se verovatno neće uopšte isključivati; Džozef će izvesti zaokret pod ubrzanjem od deset-G i započeti isto takvo kočenje, bez pokreta koji bi mogao da izazove izlivanje tereta.
     Ajvo postavi novu kadu.
     "Ne!" zakuka Beatriks, na ivici histerije. Dosad je izgledala staloženo, ali ju je ova vrsta iskustva dovela skoro do sloma nerava. Nije mogao da joj zameri.
     Sačekao je, i ona posle nekoliko minuta progovori, ne okrećući se. "Bojim se."
     "I ja." Bila je to čista istina.
     "On ima svoje mape", reče ona, misleći na muža. "Kada je zabrinut, samo sedne na nekoliko sati sa svojim crtežima i brojkama i kućama i planetama, i sve to sredi, i zadovoljan je. Ali ja nikada nisam razumela sve to. Ja nemam ništa."
     Ovaj put nije smeo ni da potvrdi.
     "Rekao mi je", zbrzala je, "ne znam šta to znači, ali sam zapamtila - rekao mi je da će se moj nebeski krug u usponu ukrstiti sa Neptunom."
     "Sa Neptunom!"
     "I rekao je da će moj horoskop u usponu biti u sukobu s Neptunom, kao i moj Merkur u usponu. Još je rekao da je Merkur planeta obaveze - mislim da je tako bilo. A..."
     "A mi idemo ka Neptunu", dovrši Ajvo umesto nje. "Ni ja ne znam šta znače svi ti pojmovi, ali zvuči kao da je potrebno - da nastaviš ka Neptunu. "Da li je to zaista nešto značilo ili je bila čista podudarnost?
     "Meni je sada trideset sedam godina", reče ona.
     Ajvo dobi nadahnuće. "To sigurno znači da ćeš bezbedno stići tamo!"
     Ali ona se nije micala.
     Osetivši šta je potrebno, Ajvo konačno ode do nje i povede je do kade, gde joj pažljivo skide odeću, do tog trenutka tako uredno čuvanu, dok je ona odsutno stajala. Nikada, ili bar do poslednjih nekoliko sati, takav mu postupak ne bi pao na um. Razodenuti stariju ženu! Ali, kakva joj je tajna preostala za skrivanje?
     Pomogao joj je da legne, a onda se uspravio da se odmakne.
     "Drži me za ruku, Ajvo."
     Kleknuo je do same ivice polja dejstva zraka i uzeo je za ruku, nadajući se da topljenje neće otpočeti odmah.
     Zrak se uključi. Ona se opusti, bez svesti, a on ostade kraj nje. Koža ruke joj se rastvori do iznad lakta; nadlaktica, zglob šake i sama šaka u njegovoj ostadoše nedirnute.
     On se odjednom priseti da bi ruka mogla da umre, lišena svojih mehanizama za održanje života. Trebalo je da je vrati u polje pre nego što sve poremeti.
     Našavši se u polju, njegova šaka utrnu, a njena iskliznu. On se užurbano povuče, u panici. Sloj klizave vlage već je prekrio izloženi deo, a osećaj se nije vraćao. Budala! Zar je mislio da se igra nadvlačenja sa tuđinskim signalom?
     Otišao je do poslednje posude i seo na ivicu, nadnoseći ruku da bi vlaga kapala unutra. Nervi su bili trajno ugašeni, to je bilo jasno; ali činilo se da nema dalje erozije. Izgubio je koren dlaka i gornji sloj kože: ništa ozbiljno.
     Šta bi se dogodilo kada bi se neko delimično izložio zraku? Da li bi ud na taj način mogao bezbolno da se amputira i sačuva u slučaju povrede? Bio je siguran da bi mogao. Možda je to i bila prvobitna namena tehnike. Možda su negde postojala uputstva za obnavljanje takvog uda. Kako je malo znao o procesu koji je prisvojio!
     Bolesno je posmatrao kako Beatriksina utroba postaje vidljiva. Svetlost kao da je izjedala složene namotaje dok je nagrizala mišić bešike ispod njih. Kakve, zaista - kakve je još tajne žena mogla da ima, pošto je njena unutrašnjost bila doslovno pretražena i poništena? Koji se fizički čin mogao meriti s razornom intimnošću te vrste? Tu je bila njena materica, tu otvoreni kanal njene vagine, njen anus i debelo crevo, viđeni iznutra kao kod hirurškog seciranja. Koliko se ona sada razlikovala od Afre?
     Koliko se bilo ko razlikovao od svakog drugog, u ovom poslednjem svođenju računa?
     A on se stideo da dodirne Afrino telo! Sada mu je bilo drago što je bar jedna od njih dve bila uporna. Sećanje na osećaj one čvrste, celovite puti, bilo je jedina uteha koju je još imao, znajući da te puti više nema.
     Bože! (i molitva i kletva) zar je spas koji je nudio makroskop vredan ovoga?
     Zrak uminu, iznenadivši ga. Beatriks je bila obrađena.
     On shvati da je ostao sam. Još samo da sačeka nekoliko sati; brod UN će doći po njega, i biće to kraj avanture. Neće morati da se izloži strahovitom riziku kao ostali; moći će bar da bude siguran za svoj život.
     Nije to ni bilo pravo iskušenje. Ostali nisu ustuknuli pred svojim strahovima; naprotiv, imali su toliko poverenja u njega da su se prvi podvrgli ovom bizarnom preobražaju, rizikujući jezivu smrt zarad misije. Njegove misije. Ovo je bilo vreme heroja. Ovo je bio trenutak da se dokaže. On, Ajvo - a ne uzvišeni Šen koga je bio pozvan da prizove.
     Shvatio je da je to jedini način da pođe za Afrom. Ako ih UN sada uhvate, oduzeće im makroskop, a bare protoplazme će za nekoliko meseci lagano istruliti. Rok trajanja je po njegovoj računici bio otprilike godinu dana. Posle toga bi obnavljanje postalo gadan problem.
     Svukao se, nespretan zbog neosetljive ruke. Odgurao je Beatriks do muža i učvrstio njen sud. Postavio je kadu za sebe i ušao u nju.
     Sledećeg trenutka hitro izađe, setivši se nečega. Odeća, preostala od četvoro ljudi, ležala je nemarno razbacana. Mogla je da postane opasna pri zaokretanju rakete. Pokupio ju je u gomilu, izdvojivši novčiće i olovke i novčanike i ključeve i ukosnice i damske torbice, i sve spakovao u posebne posude za skladištenje.
     Zagledao se u izlizan stari novčić od jednog penija koji je tako dugo čuvao, podsetnik na lakomisleno propušten autobus. Još je imao i neupotrebljen stanični žeton. Recimo da se nešto od toga oslobodi tokom manevrisanja i upadne u nečiju masu želatina? Jao!
     Po drugi put je ušao u kadu. Naravno, ostaće ispod zraka, i on će se uključiti čim prođe najmanji predviđeni period, ukoliko uslovi budu odgovarali. A to je u ovim uslovima bila normalna gravitacija.
     Kako je program mogao da zna šta znači jedan-G, po zemaljskoj definiciji? Bilo je prekasno brinuti se o tome!
     Spreman ili ne, pomislio je, više se ne bojim. Spreman ili ne, evo me...

     Da li se iskustvo može naslediti? Lisenko, ruski istraživač nasleđa, tvrdio je da može. Njegova teorija premoći okruženja nad nasleđem bila je obezvređena njegovim zločinjenjem, i vetrovima političkih promena - ali su kasnija istraživanja ponovo otvorila tu temu.
     Tuđinski zrak je istopio organe i sveo ih na ćelije u stanju mirovanja, kojima je bila potrebna minimalna prehrana, uglavnom iz sopstvenih unutrašnjih izvora, da bi preživele obamrlost. Obnavljanje će ponovo izgraditi prvobitnu osobu - sa svim njenim sećanjima. Sve je to moralo biti sačuvano u ćeliji - životno iskustvo, kao i fizički oblik. Samo ako je to iskustvo, do najneuhvatljivije misaone iskre, bilo zapisano u hromozomima, genima ili negde u nukleusu svake ćelije tela - samo su tada anatomija i ličnost mogle u potpunosti da se povrate.
     Tuđinski program govorio je da se to može. Tuđinski um je trebalo da zna.
     Ukoliko tkiva zemaljskih stvorenja jesu bila tipična za ostale planetne vrste u vaseljeni...
     "Zapevaj ili umukni!" pomisli Ajvo negde - pre, posle, za vreme? - i dočeka odgovor.
     Kakva šala, ako su tuđinci pogrešili!

     Evo me...
     Plivam kroz gusto, toplo more, okean krvi, uljast, divan, večan.
     Evo...
     Penjem se surovim, teškim kopnom, kontinentom kostiju, vrelim, ledenim, prolaznim.
     Kako govoriti bez pluća? Mislite, bez mozga?
     Zbrka oseta: radoznalost, užas, glad, strast, zadovoljenje, ravnodušnost.
     Prolazak eona.
     "...dolazim." Ajvo otvori oči.
     Ležao je u kontejneru, nepokriven, okupan mlakom vodom. Osećao se dobro. Čak mu je i ruka bila ponovo u redu.
     Uspravio se u sedeći položaj, otresao kapi sa sebe i obukao se. Onda je dovukao sledeći sanduk, prosuđujući po njegovoj težini, i svojoj, da gravitacija iznosi jedan-G, i uklonio poklopac.
     Unutra se nalazila privlačna, ovlašno slojevita tečnost. Nije bilo kostiju. Odmakao se.
     Zrak se pojavi, osvetljavajući želatinoznu materiju. Protoplazma zadrhta, ali se isprva nije događalo ništa primetno.
     Strpljenja, pomislio je. Onomad je delovalo.
     Postepeno, u prozirnom gornjem sloju pojavi se tačka; mladež, sićušno oko, jezgro. Počela je da kruži; porasla je u kliker, lopticu za golf. Ova se otvorila u šolju koja se grčila usisavajući tečnost i izbacujući je kroz isti otvor, pažljivo je gurajući kroz sredinu. Njeni zidovi postadoše mišićavi, sve dok nije bila nalik živoj utrobi koja je neprestano tražila svog stanara. Onda se grlić preklopi, zatvori po sredini i prepolovi: ulaz i ispust. Tečnost je sada lakše proticala, i stvorenje je raslo.
     Izdužilo se, i uzdužni grebeni postadoše peraja, a jedan otvor se premesti u donji deo. U prednjem delu se oformiše mrlje i pretvoriše se u prave oči, i nastade riba.
     Peraja odebljaše; telo postade zdepasto, manje izduženo. Riba je gutala vazduh kroz ružna usta, puna užasnih zuba, a onda je na trenutak podigla gubicu iz tečnosti, uvlačeći mehur uzdaha. Nastavila je da raste, i glava joj ostade u vazduhu. Njene blizu postavljene oči se uznemirujuće prikovaše na Ajva. Sada je to više ličilo na guštera, sa teškim, mesnatim repom na mestu gde su bila peraja i kandžama na jasno oblikovanim nogama. Usta se otvoriše da ponovo pokažu zube, sada nešto ređe ali i dalje suviše brojne. Stvorenje je bilo krupno, njegova masa je sada zauzimala polovinu tečnosti.
     Zatim se smanjilo do veličine glodara, odbacujući meso u kratkom ponovnom rastakanju. Gde su bile krljušti, pojavi se krzno, a zubi se jasno razdvojiše. Pacoliko, zurilo je u njega, šibajući tankim repom.
     Ponovo je naraslo, kao da je ograničenje bilo uklonjeno. Razvilo je moćne udove, gusto krzno, krupnu glavu. Njuška se povuče, oči premestiše napred, uši priljubiše uz glavu. Udovi se izdužiše i počeše da gube malje; rep nestade, izniknu čelo.
     Počelo je da podseća na čoveka.
     Tačnije, na ženu: brojne sise sakupiše se u dve, penjući se duž stomaka do grudi. Kosmato lice se pročisti, mišićavi udovi postadoše skladni. Karlica se proširi, struk skupi. Kosa na glavi se izduži, grudi zamamno nabujaše.
     Boginja plodnosti ležala je na leđima i posmatrala ga kroz polusklopljene oči.
     Pokazaše se godine. Bokovi i struk joj otežaše; njene lepe grudi izgubiše čvrstinu; lice joj se zaokruži.
     Zrak se ugasi.
     "Je li gotovo, Ajvo?"
     On se trže, postiđen što ga je uhvatila kako zuri. "Jeste."
     Okrenuo je Beatriks leđa, da bi mogla da se obuče na miru. Obnavljanje nije bilo tako uznemirujuće kao rastvaranje, ali je i ono imalo takvih trenutaka. Najgori je bio utisak neprekidne svesti. Celokupna evolucija vrste odigrala se...
     Proverio je vreme.
     ...za četiri sata. Kao da je bilo četiri minuta.
     "Spremiću ručak", reče ona. Po tome je znao da ne želi da gleda kako se ostali rekonstruišu.
     Sledeći je oživeo Groton, i Ajvo je ovaj put bio svestan da je prošlo četiri sata. I na kraju Afra, činilo mu se za osam sati.
     "Proverite me", odmah reče. Nije zaboravila.
     Dva muškarca je opipaše, jedan za drugim, sada skoro bez stida, i oceniše da je prava. "Da", reče ona. "Bila sam sigurna da jesam." Preobražaj je za nju bio lični uspeh.
     Nisu pomenuli Breda. Prećutno su se saglasili da ga ostave u tom stanju, i da ga tako čuvaju. Zašto bi ga sad oživljavali?









6.
     Ubrzali su prema Neptunu, udaljenom nešto manje od dva miliona milja. Ajvu nije bio potreban nikakav instrument da bi se divio njegovoj veličini. S ovog mesta u svemiru, planeta je imala prividno dvostruko veći prečnik nego Mesec, posmatran sa Zemlje.
     Bio je to širok, zeleni disk, išaran tačkama i crtama, kao da se neko božansko biće nemarno poigralo izdanaka na njegovoj površini.
     Bili su u slobodnom padu, a Bredova posuda zapečaćena i napajana vazduhom pomoću električne pumpe.
     "Dosadno", promrmlja Afra šaljivo. "Najobičniji gasni džin koji nikog ne zanima."
     Dosadno? Ajvu se dopala ironija, zato što nikada nije video veličanstveniji prizor. Kada bi se usredsredio, mogao je da sagleda više pojedinosti: nešto svetliji, žućkasti ekvatorijalni pojas, oivičen plavo-sivim trakama gore i dole, pegavo-zelena "umerena" područja, koja su se prelivala u crne polove - prilično uspeo efekt. Zemlja je u poređenju s ovim bila bezbojno, belo ništavilo. Neptunove mrlje bile su grupisane u središnjoj oblasti, uglavnom tamnosmeđe ili crne, i činilo mu se da se kreću, iako nije imao nikakav dokaz za to. Usamljeni, tamnoplavi krug ukazivao se blizu horizonta onoga što je smatrao severnom poluloptom. Planeta nije bila vidljivo sferična, ali je oko dopunjavalo ono što je znao da postoji. Zamislio je par nebeskih ruku kako pritiskaju planetu tako da joj se napinje stomak, zatežući opasač.
     Sada je proučavao okolno "nebo". Bilo je prividno bez sunca, sa grozdovima zvezda oštrog sjaja. Najkrupnije telo, izuzev samog Neptuna, bio je disk nekoliko stepeni levo.
     "Triton", reče Afra, primetivši smer njegovog pogleda. "Neptunov najveći mesec. Postoji i manji, Nereid, koji je udaljeniji nego mi sada. Orbita Nereida slična je kometi: veoma neobična za planetni satelit. Naravno, moguće je da postoje sateliti koje još nismo otkrili: oko većih planeta umeju da se pojave novi."
     "Sve je tako zanimljivo", reče Beatriks, očigledno malo zainteresovana. Ajvo je pretpostavljao da se još nije oporavila od procesa topljenja, ali se trudila da to zadrži za sebe. "Ali, sad kad smo ovde, šta ćemo da radimo?"
     Niko nije odgovorio. Neptun je već narastao, zeleni monarh kosmičkog mora oko njih.
     "Izgleda tako veliki", reče Beatriks. "I divalj. Jeste li sigurni da nema opasnosti?"
     Groton se nasmeši. "Neptun ima sedamnaest ili osamnaest puta veću masu od Zemlje, ali je mnogo ređi. Ovo što vidimo nije površina planete - već omotač. Zaista je veliki i divalj, ali ne brini - nećemo pokušati da se spustimo na njega. Ući ćemo u putanju oko njega."
     "Ima da uživamo godinu dana u slobodnom padu", reče Afra.
     Ajvo je posmatrao kako mrve njihovog obroka lebde nošene strujama veštačkog kruženja vazduha, i shvatio šta je htela da kaže. Bilo je zabavno doživeti bestežinsko stanje, ali ne i živeti u njemu. Prostor je bio suviše skučen za duži boravak četvoro ljudi; mišići bi mogli da atrofiraju, ako se telo ne razboli na neki drugi način. I bilo bi naporno držati Breda onako uskladištenog a istovremeno omogućiti dovod vazduha, ako ne i rizično. Topljenje je bilo predviđeno za veliku silu teže, i dugo zadržavanje u bestežinskom stanju moglo mu je škoditi.
     Ne - putanja oko Neptuna nije bila rešenje.
     "A Triton?" reče Groton. "Masa i veličina su približne Merkurovim, koliko ja znam. Površinska gravitacija bi trebalo da iznosi jednu četvrtinu zemaljske, a mogao bi ta postoji i trag atmosfere. Biće nam potrebna baza za izvođenje radova; ako ništa drugo, za proizvodnju vodonika za popunu tankova. Bilo bi prilično lako presresti Triton pod ovim uglom, budući da ga sustižemo."
     "Zvuči sasvim dobro", reče Beatriks.
     Groton se tek zagrevao: "Kako ja to vidim, naš osnovni cilj je da sprečimo da makroskop padne u ruke UN, ili nešto gore. Da bismo to postigli, neophodno je da ga što pre uklonimo iz blizine Zemlje. U tome smo uspeli. Sada nam je glavni zadatak da se obaveštavamo o situaciji kod kuće i da budemo spremni da ga vratimo kad se steknu uslovi. U međuvremenu, 'skop možemo da koristimo za osmatranje.
     Ajvo se osmehnu. "Misliš, Samo Zineš..."
     Afra ga zgromi pogledom. Ma, dobro. Zvalo se to osmatranje ili skidanje kake, bilo je besmisleno ići nazad slep.
     "Šta je ovo?" upita Afra. Pogledaše se, zatečeni. Očito je sređivala svoju tašnicu tokom malopređašnjeg razgovora, i sada je razgledala stranicu iz steno-bloka.
     Ajvo ugleda čudne znake na hartiji.
     "To je stenotip - rukopisni oblik", reče Afra. "Nikad nisam čula za tako nešto! Ja koristim Gregov metod."
     "A, stenografija", reče Groton. "Možeš da pročitaš?"
     Afra se pozabavi polupoznatim simbolima. "Nema mnogo smisla. Piše: "Moj pešak je vezan."
     "Još jedna poruka od Šena!" uzviknu Beatriks.
     "Mora da je ostavio poruke svuda po stanici", reče Groton. "Ona višejezična, pa onaj simbol Neptuna, a sad i ovo. Sigurno ih je napisao odjednom, i rasporedio da ih nasumice pronalazimo..."
     "Ali, zašto nam se nije direktno obratio?" zanimala se Beatriks. "Ako je bio dovoljno blizu da se dokopa Afrine tašne..."
     "Šen je uvrnut", reče Ajvo. Ali je objašnjenje zvučalo neuverljivo čak i njemu samom. Kakva je još sitna iznenađenja genije imao za njih?

     Do trenutka kada je brod usporio do brzine približne orbitalnoj, Neptun je čudovišno narastao. Disk planete bio je petnaest puta veći od Mesečevog, posmatranog sa Zemlje, i njegovi valjajući atmosferski slojevi bili su zastrašujuće jasni. Veliki prstenovi boja sada su se jedva nazirali, umesto njih je tu bila trodimenzionalna smeša oblaka i gasa, uskovitlana, nalik fotografiji združenih uragana. Posmatrači su još bili predaleko da bi uočili kretanje; mogli su do mile volje da proučavaju zapanjujuće mnoštvo zaleđenih pojedinosti.
     Ajvo je imao utisak da viri u kazan višeslojnih ulja, tek stavljen na vatru. Zamislio je Bredovu kadu na peći - i potisnuo tu sliku, zgrozivši se sebe. Sivo-plavi mehurovi, prečnika hiljadu milja, kao da su se uzdizali kroz stajaće, teške gasove, dok su se po ivicama vukla uskovitlana strujanja. Na jednom mestu je nedavni prolazak mehura ostavio savršeno oblikovan presek površine gasa, žuto naneseno na zeleno, i na ružičasto i crno. Na drugom, mase beličaste materije - vodonikov sneg - pritiskale su prividni okean ispod, nadimajući se naniže u sporom kretanju. Podsećale su ga na vruć vosak usut u hladnu vodu.
     Ne, tamo nema spuštanja.
     Afra se povukla u Džozefovu utobu da nadgleda manevrisanje. Ušli su u Tritonovu retrogradnu orbitu i sustizali mesec tempom koji je bio brz, meren miljama u minuti, ali spor zbog ogromnosti razmera. U poređenju s Neptunovim diskom od trideset jedne hiljade milja, sve je izgledalo patuljasto, a nakon njegovih duginih nijansi, satelit je delovao sumorno.
     Ali je dete Triton ipak imalo svojih čari. Imao je tek deseti deo prečnika Neptuna ali je bio jedan i po put veći od Meseca, sa njegovom trostrukom masom. Po masi, Triton je bio div među satelitima Sunčevog sistema, iako su postojali i oni sa većim prečnikom. Rastao je dok njegov disk nije dostigao veličinu moćnog Neptuna, a zatim ga je nadrastao, tako da se činilo da postoje dve planete-sestre. Ali, dok je Neptun, iz njihovog ugla, bio olujan i blistav, Triton je bio tih i mračan. Površina mu je bila bezvremeno grebenita.
     "Grebeni grubi", promrmlja Ajvo, očekujući da Afra kaže "Šta?" Ali ona nije bila tu.
     Bilo je i kratera: moćno nazubljeno kameno prstenje, senovito u sredini, ponegde izbušeno manjim kraterima. Pa onda planine: naslagane bore po površini. Oskudna atmosfera maglila je obrise planete. I bilo je okeana.
     "Mora da je smesa kiseonika i azota", reče Groton. "Voda ne dolazi u obzir." Radoznao, naterao je Ajva da tamo usmeri makroskop i otkuca šifru za spektroskopsku analizu.
     "Atmosfera se uglavnom sastoji od neona i azota", reče Groton kad prouči dobijene podatke. "Sa nešto malo kiseonika i tragovima argona. Okean je tečno jedinjenje..."
     Onda je ugledao predmet u svemiru.
     "Pažnja!" Groton odreza u interkom. "Sustižemo nešto. Ne mislim na Triton."
     "Brod?" stiže Afrin glas. "Šen?"
     Ajvo usmeri mali izviđački teleskop na tu stranu. Stvar se odjednom izoštri: odlomak materije prečnika četrdeset milja. "Suviše je veliko", izjavi. "To je stena, ili neko drugo čvrsto telo - i nepravilno je." Proučio je pojedinačne pokazatelje, pošto su dovoljno brzo prestizali telo da se izmeri paralaksa. "Dugačko je oko pedeset milja, obim mu na najširem mestu iznosi trideset pet milja."
     "Vidim ga!" uzviknu Afra. "Sada ga imamo na Džozefovom ekranu. Mi... ta stvar je u orbiti!"
     "Ali ne oko Neptuna", pobuni se Groton. "Kreće se prema planeti. Da li je moguće..." zastao je da uzme dah. "Mesečev mesec? Ne mogu da verujem."
     Ali je morao da poveruje. Dalje posmatranje i analiza pokazali su da je u pitanju Tritonov satelit, koji je kružio na daljini od deset hiljada milja, sa širom stranom okrenutom prema svom domaćinu. Pravac mu je bio "normalan" - suprotan od retrogradnog Tritona. Sastav: H 2O.
     Bila je to gromada tvrdog leda, tako hladnog da joj je površina morala biti čvršća od čelika, a na ivicama je bila prozirna. Svetlost zvezda je sjala kroz nju, razdvajajući se u prizmatske (mada veoma slabe) bleskove boja, neprestanu ivičnu predstavu.
     "Kakva lepota!" uskliknu Afra. "Kako da ga nazovemo?"
     "Šen", reče Groton kratko.
     Ajvo je čekao da se Afra pobuni, ali iz interkoma nije dolazio odgovor. Verovatno je čekala da se on pobuni. Implikacije...
     "Ovo", reče Groton, "predstavlja olakšanje. Ne moramo da uspostavljamo orbitu: jedna već čeka na nas."
     "Ali moramo da se spustimo na Triton", pobuni se Ajvo. "Šen ne može da obezbedi silu teže koja nam je potrebna. Šen-mesec, mislim." Bio je nelagodno svestan nezadovoljene radoznalosti u vezi sa Šenom-osobom, koja nije prestajala da muči umove ostalih.
     "Bez pogovora - ali ne možemo tek tako da se spustimo sa makroskopom na Džozefovom nosu. Balansirani smo za svemir, spuštanje bi nas skršilo."
     "Ali, ako je brod izdržao deset gravitacija, a ovo je samo četvrt-G..."
     "Izvini, ali mislim da to ovde ne važi. Deset-G je bilo stalno, bez promene; spuštanje bi bilo sasvim druga stvar. Posledica bi bila umnoženih deset-G."
     "O." Groton barem nije bio nadmen zbog svog znanja. "Ali, ako brod ne može da se spusti, a mi ne možemo da ostanemo u slobodnom padu..."
     "Planetni modul. Možemo da se spustimo. Biće lakše da se prebacujemo do tamo i nazad, i nećemo morati da izložimo makroskop riziku na tlu. Ne smemo samo da izgubimo Džozefov položaj kada ga napustimo. Ali, sa telom krupnim i sjajnim kao Šen, uza se, neće biti teško da se upravljamo. Moći ćemo da ga opazimo na nebu u svako doba, i bez teleskopa."
     Ovi razlozi su očito delovali na Afru, jer su se već okretali prema Šenu. Gromada leda kao da je doplovila bliže, i jame i kvrge njene smrznute površine narastoše. Satelit ispuni ekran, sve dok im nije izgledalo da se spremaju za spuštanje na zavejanu arktičku ravnicu - samo što nije bilo uočljive sile teže.
     Afra pažljivo izjednači brzine, vodeći brod pomoću sićušnih hemijskih stabilizatorskih mlaznica ugrađenih u bokove. Ajvo se pitao šta će se dogoditi kada pristanu, jer je kućište makroskopa štrčalo daleko izvan Džozefovog obima, a onda se setio da sa toliko malom silom privlačenja neće biti jačeg potresa. U stvari, bili su bliži uporednoj orbiti nego 'spuštanju', tako da je bilo preporučljivo ukotviti brod.
     Pri relativnoj brzini od pedeset milja na sat, priđoše sa unutrašnje strane satelita; brzina pade na dvadeset, a zatim na pet milja. Šen im je izgledao nadohvat ruke, i nestao je osećaj da se nalaze ispod njega; činilo im se da se spuštaju balonom. Konačno, brzinom od jedne jedine milje na sat, pređoše poslednjih par metara i ostvariše dodir. Sleteli su.
     "'Ajde da protegnemo noge", predloži Groton kada su mu žene prišle. "Vodena para će ukotviti brod kada se ohladi, a to će biti uskoro. Zasad nemamo drugog posla."
     Izašli su na površinu, i to je podsećalo na let. Izlet izvan stvarnosti. Strujanje pare od izgubljene toplote njihovih odela odizalo ih je od hladnog tla, i morali su da upotrebe gasne mlaznice da bi kontrolisali kretanje. Odgurnuvši se blago, Ajvo odlebde tri metra uvis, osećajući se istovremeno moćno i nesigurno. Imati opipljivo tle tako blizu, a ne biti vezan za njega...
     Šen je, kao i Triton, bio vezan za svog domaćina. Spustili su se na njegovu 'donju' površinu, i to je pojačalo pogrešan utisak. Triton je bio preveliki, preblizu; kada bi ga pogledali, činilo im se da su iznad njega, a kada bi odlebdeli previsoko, bilo je to kao padanje, iako su padali, u stvari, gore prema Šenu. Je li to bio san - ili košmar?
     Ajvo se približio horizontu, a ovaj se nije povukao. Odlebdeo je preko ivice i morao da popravi pravac jer je 'tle' zaronilo dalje od njega, a novi horizont bio milju dalje. Ovo je zaista bio ravan svet; biloD je moguće survati se preko ivice, iako bi pad vodio dalje umesto dole. Prešao je i tu milju i otkrio nov horizont, udaljen pola milje. Još jedan, pomislio je, još jedan, a onda dosta. Ovo iskustvo ga je zamaralo.
     Ali je, zanesen, prevalio dva sledeća - i naišao na Neptun.
     Znao je da dominantna planeta nije bila veća nego što je izgledala sa broda. Podsećao se na to. Ali tada je bio u zatvorenom, zaštićen; ovde je bio izložen i prividno u pogibelji da se svakog časa sunovrati prema njoj. Njeno zjapeće lice ga je užasavalo, tako blizu, tako silovito - neka vrsta fizičkog razarača. Bog mora - užas čovekov.
     Ajvo uključi mlaznicu i žurno se povuče.

     Morali su ponovo da podignu brod u svemir - za otprilike jednu milju - da bi izveli odvajanje modula; sada je Afra preuzela upravljanje hemijskom letelicom dok je Groton vratio Džozefa nazad na Šen. Ajvo i Beatriks su posmatrali manevar sa prizemljenog kućišta makroskopa, i on nije mogao da odredi ko je od njih dvoje bio nervozniji. Nezgoda, ili čak najmanji kvar - i mogli su da ostanu trajno nasukani. Dok ih smrt ne rastavi - uskoro.
     Nezgoda se nije dogodila. Utovarili su minimalnu količinu namirnica u modul i otisnuli se svi zajedno ka Tritonu. Ajvo nije dozvolio sebi da razmišlja normalno sve dok grubo spuštanje nije bilo obavljeno. Iskustvo ga je pošteno prestravilo, i znao je da je i sa Beatriks bilo slično.
     Ovde su konačno imali silu teže. Ponovo u skafanderima, zakoračili su na svoju novu planetu-mesec i pogledali oko sebe.
     Nalazili su se u dolini koju su oblikovali zavojiti zidovi susednih kratera, sada veliki planinski visovi uzdignuti sa svih strana. U daljini su se nazirali drugi visovi. Nedaleko od mesta spuštanja ležala je ogromna pukotina: geološki poremećaj koji je krivudao između kratera, V-procep, pun tečnosti na dnu. Površina tla bila je prekrivena prašinom, pomalo nalik na suv sneg, sa stenama koje su u neredu izbijale iz nje. Moćni Neptun pružao je mutno osvetljenje: ovde nije bilo ni traga od Sunčeve svetlosti kakve je bilo na Zemlji.
     "Pa, sad imamo svoj svet", reče Beatriks sumnjičavo, pošto su se vratili u modul. "Šta da radimo s njim?"
     "Moraćemo da logorujemo u modulu dok ovde ne izgradimo stalnu naseobinu", reče Groton zamišljeno. "Ali pre nego što to učinimo, treba da nađemo pogodno mesto u okolini."
     Afra je svukla svoj skafander u kabini pod pritiskom i upijajućom krpom brisala znoj sa tela. Ajvo tad opazi da je naga od pojasa naviše - i shvati da je situacija u kojoj su se našli pojačala grupno sadejstvo u toj meri da do tog trenutka nije ni primećivao šta ona radi. Zaključio je da će proći još puno vremena pre nego što ponovo bude mesta za stidljivost, jer je tu četvoro ljudi moralo da raspolaže sa samo nekoliko kubnih jardi. Makroskop je bio udoban u poređenju s modulom.
     "Prvo bih volela da znam koliko dugo ćemo ostati." reče ona. "Hoće li nas Šen-osoba ovde pronaći, i ako je tako, kada? Nema smisla graditi nešto otmeno ako je u pitanju samo nekoliko dana." Nije prekidala umivanje.
     Ajvo se setio trupa bez grudi, dok ga je posmatrao kako se topi, i bio je u iskušenju da pruži ruku i uveri se da je ovo pred njim stvarno. Uzdržao se.
     "Ajvo?" požuri ga Beatriks.
     On poskoči. "Mislim da Šen neće doći. Sve što budemo radili, moraćemo da radimo sami."
     "Možeš li ti da ga nađeš ili ne možeš?" zatraži Afra, svlačeći donji deo skafandera. "Ili da stupiš u vezu. Sve si tajanstveniji, a tu je i ta stvar s tim pesnikom..."
     Beatriks je prekide u onome što je pretilo da se pretvori u tiradu. "Afra!"
     "Ali on odbija da sarađuje! Ne možemo da trpimo..."
     Dođe red na Harolda da je prekine. "Ako vi ostali pristajete da to ostavite na miru, ja ću se pozabaviti Šenom. Izvestiću vas kada budem imao nešto. U međuvremenu, ništa nas ne sprečava da se smestimo ovde. Biće nam potrebna operativna baza, bez obzira na društvo. Hajde da sve lepo uradimo po redu i vidimo šta će se dogoditi."
     Afra kao da nije bila potpuno zadovoljna, ali je samo slegnula ramenima, navukla šorts i čistu bluzu. U četvrtini normalne gravitacije nije bilo potrebe za grudnjakom. "Ako i pronađemo odgovarajuće mesto, kako misliš da izgradiš 'stalno boravište'? Jedini građevinski materijal koji ovde imamo u neograničenim količinama jeste kamen, i ledena prašina, a to je ipak izvesno ograničenje."
     "Svestan sam ograničenja. Ali mislim da bi Ajvo mogao još jednom da zaviri u makroskop i da nam nabavi neke galaktičke nacrte. Ovo bi morala da bude prilično uobičajena situacija, u galaktičkom smislu, i trebalo bi da postoje priručnici za preživljavanje. Zašto da ih ne upotrebimo?"
     "Mogu da pokušam. Reci mi kakvu vrstu podataka želiš, i potražiću ti ih. Ne mogu da upotrebim automatski kompjuterski obrazac za pretraživanje, budući da je ovo intelektualni problem, ali..."
     "Odlično. Ja ću da uradim plan, pa ćemo ponovo da razgovaramo, i za koji dan ćemo te prebaciti gore do 'skopa. Čini mi se da bi trebalo da odredimo ograničenje vremena u slobodnom padu - recimo, najviše jednom u tri dana. Je li to dovoljno razumno?"
     Afra i Ajvo potvrdiše. Ukoliko je među njima postojalo vođstvo, polako se premeštalo ka Grotonu, možda zato što su njihovi trenutni problemi bili vezani za tehnologiju - ili, pomisli Ajvo, upravo zbog njegove staloženosti.
     "Da li će biti sam?" upita Beatriks.
     "Hm, da, i to", složi se Groton. "Možda bi trebalo da utvrdimo još jedno pravilo, da niko ne ostaje sam. Taj makroskop je opasan, kao što znamo - ali i Triton. Moraćemo sve vreme da pazimo jedni na druge, jer ako izgubimo makar jednog člana, možda nećemo moći da opstanemo kao grupa."
     "Da li da uredimo da svako od nas radi sve poslove?" bilo je Afrino sledeće pitanje. "U ovom trenutku samo Ajvo ume da radi sa makroskopom. Harold i ja možemo da pilotiramo..."
     "Ako ne možemo da opstanemo kada nismo svi zajedno", primeti Ajvo, "malo je važno šta znamo pojedinačno. Opstajemo kao grupa ili nikako."
     "Ima nečeg morbidnog u tome", složi se Groton, "ako zanemarimo mogućnost da neko bude privremeno onesposobljen. Hajde onda da podelimo zaduženja, i da se ljudi obuče da zamene jedni druge ako to okolnosti nalože. Ajvo, ti ćeš, naravno, na 'skop. Afra, ti si pilot, jer ću ja biti građevinski inženjer. Beatriks..."
     "Kuvanje i pranje", reče ona, i svi se nasmejaše.

     Beatriks je bila s njim prvog dana na makroskopu. Afra ih je bezbedno prevezla sa Tritona na makroskop, a zatim se ponovo spustila da pravi društvo Grotonu i pomogne mu u nadgledanju radova. On je ostao dole u svom skafanderu, i niko se nije setio da ga upozori na pravilo: nikad sami. Ajvo se potrudio da 'zapamti' brojna potraživanja, i sada je preostalo da otkrije galaktičku stanicu koja je imala potrebne proizvode. Slabo je poznavao pojmove iz elektronike, ali se nadao da će moći da izjednači ponudu sa potražnjom.
     Prvi zadatak je bio težak: pregled galaktičke fizičke tehnologije. Ali Beatriks je bila tamo kada bi se vratio iz čudesnih kosmičkih vizija, i bila je vesela i skromna, hrabrila je i saosećala. Ajvo je shvatio zašto je Groton, nipošto intelektualna nula, izabrao ovakvu ženu umesto inženjerki koje je mogao da ima. Ono što mu je bilo potrebno kada bi mu večna otkrića uzdrmala temelje verovanja, bio je osećaj topline, a ona je oko sebe nosila prijatnu auru matice Zemlje.
     Ponovo se setio Bredove primedbe da prosečnost nije mana, i još jednom duboko osetio njenu ispravnost. Inteligencija se mogla definisati kao lakoća rešavanja problema - ali to je bio samo jedan od darova potrebnih za život. Šta je s pitanjem kako biti spreman na život sa drugima? Po toj definiciji, Beatriks je bila najmudrija među njima.
     "Sada znam šta je Lenir mislio kada je govorio o vezi muzike i poezije", rekao je kada je skinuo šlem i naočari, sa vrtoglavicom od muzike sfera i metrike kontakta. "Pravila su ista - ovde."
     "Lenir?" upita ona. "Sidni Lenir, onaj što je pisao o močvarama?"
     On je pogleda, uvidevši da se izleteo. "Znaš za njega?"
     "Pomalo. Nikad nisam razumela tumačenja koja su mi davali u školi, ali su mi se dopadali neki stihovi. Rekla bih da sam više volela američke pesnike, jer su mi bili nekako bliži. Sećam se kako sam bila tužna kad sam čula onu o Anabel Li."
     "Anabel - ko?"
     "Od gospodina Poa. Uvek sam verovala da je Italijan, zbog one reke. Mislim, pisao je o njoj. Zapamtila sam je zato što me je rasplakala."
     Ajvo se zagleda u nju, ženu od trideset sedam godina, koja je samo jednom ispoljila tugu za ono kratko vreme koliko ju je poznavao. "Sećaš li je se još?"
     "Mislim da ne, Ajvo. Bilo je tako davno. Čekaj da vidim." Zamislila se. "Ona je bila dete, i ja bejah dete. / U kraljevstvu kraj mora to bi; / ali volesmo se ljubavlju koja je više no ljubav bila - / ja i moja Anabel Li." Zatresla je glavom. "Umrla je - bio je to vetar, došao iz oblaka - ali je on svejedno zauvek voleo."
     "Nisam znao da voliš poeziju", reče on. "Koja je tvoja pesma za sva vremena?"
     "A, tu pamtim", reče ona, a lice joj ožive. Kada je prvi put sreo, Ajvo je ocenio da ima najmanje četrdeset godina, ali je zatim saznao njeno pravo doba; sada se činilo da se podmladila za još desetak godina. Ljudi postaju nekako više živi kada su zaokupljeni nečim što ih zaista zanima. "Bila je tako tužna, ali ja sam je najviše volela. Mislim, ne znam je više, ali je bila moja omiljena. Govorila je o Isusu Hristu i kako su ga ubili kada je izašao iz šuma. O, kako bih volela da se setim kako je išla..."
     "Nazad u šume moj Gospodar minu, umoran minu, umoran minu / Nazad u šume moj Gospodar hrama; umoran od ljubavi i srama."
     "To je ta! O, Ajvo, to je ta! Otkud je znaš?"
     "Balada o Drveću i Gospodaru", reče on, "od Lenira."
     "Da, da, zaboravila sam, on ju je napisao! Ali, kako je znaš?"
     "Znam - veliki deo njegovih radova. "Ja - pa, to je duga priča, i mislim da to više nije važno."
     "Ali jeste, Ajvo! On je tako dobar pesnik... znam da jeste ... moraš da mi ispričaš. Setila sam je se, čini mi se. Izašao je iz šuma - Kada Smrti Sram izmamiše iz njega..."
     "Ispod drveća ga izvukoše poslednjega; / I baš na drvetu ubiše ga / Kada je iz šuma izašao."
     U očima su joj bile suze koje nisu mogle da padnu zbog slabe gravitacije. "Pronašao je mir među drvećem - a onda su ga razapeli na drvo. Dobro, na drveni krst. Grozno."
     Udubila se na trenutak u to. "Ali nisi mi rekao kako znaš Sidnija Lenira."
     Ajvo je bio dirnut njenim iskrenim odobravanjem i zanimanjem. "Bila je to jedna vrsta igre koju smo igrali. Vidiš, niko od nas nije znao ko su mu roditelji..."
     "Nisi znao? Ajvo, gde si ti to bio?"
     "Deo... projekta. Uzeli su ljude svih rasa i izmešali ih tokom nekoliko generacija, tako da su dobili decu koja su bila kombinacija rasa. Zamisao je bila da se dođe do prvobitnog ljudskog materijala, ili bar da se dobije nešto slično onom što bi čovek bio da se nisu razdvojile sve te rase. Da bi se videlo da li je takav bolji od - u redu, belih i žutih i mrkih i crnih. Hteli su da svedu kulturne uticaje i načine jedan jedini, tako da nismo imali roditelje. Samo nadzornike."
     "Strašno, Ajvo. Nisam znala."
     "Nije to bilo tako loše. U stvari, bilo je prilično zabavno. Nikada nismo bili gladni ili zapostavljeni, niti nam je bilo hladno, i davali su nam sve najbolje. Bilo je to dosta podsticajno, kakva je i bila zamisao. Bilo nas je nekoliko stotina, svi istih godina i - rase. Dok nisam napustio projekt, nisam ni znao da nisam normalan Amerikanac."
     "Valjda nisi..."
     "Ne smatraju nas belcima."
     "Ali to ne bi trebalo da ima značaja. Ne u Americi."
     Nije hteo da zalazi u detalje. "U svakom slučaju, budući da nismo imali roditelje ni rođake, neki od nas su ih izmišljali. Posle je to postalo sasvim ozbiljna stvar. Izabrali bismo ličnost iz istorije i pratili rodoslov da izradimo sopstveno srodstvo s njom. Imali smo ceo svet na raspolaganju, naravno - sva vremena i sve rase. Dokazivali smo kako ti preci po nečemu liče na nas, ili obratno. Moj predak je bio Sidni Lenir."
     "Mislim da je to veoma lepo, Ajvo. Ali kako si se odlučio za njega?"
     "Rekao bih da je zbog sviranja flaute. Znaš, Lenir je bio izvrstan flautista - možda najbolji na svetu u to vreme. Pre nego što je počeo ozbiljnije da se bavi poezijom, nekoliko godina je zarađivao za život svirajući prvu flautu u uglednom orkestru, iako je imao tuberkulozu."
     Ona se ukoči. "Flauta? Ne shvatam - Ajvo! Ti sviraš flautu!"
     Potvrdio je.
     "Jesi li je poneo sa sobom? Mora da si odličan muzičar!"
     "Da, poneo sam je - jedina stvar koju sam poneo. Tako bi i Lenir učinio. Rekao bih da muzika jeste moja jača strana. Jedini dar, osim onog matematičko-logičkog. Nikada se nisam posebno trudio, ali sam umeo da sviram flautu bolje nego iko drugi."
     Dovršivši još jednu seansu sa makroskopom, popustio je njenim navaljivanjima, sklopio flautu i svirao za nju. Tonovi su bili čudno izobličeni u skučenom prostoru i pri nultoj gravitaciji, ali je ona zaneseno slušala.
     Za nju? Svirao je i za sebe, zato što je voleo flautu. Milovao je instrument puštajući da muzika struji kroz njegovo biće kao da su to samo dve stanice između kompozitora i publike. Proživljavao je svaki ton, osećao kako mu se duša širi i obnavlja, ponesena melodijom. Bila je to tema koja ga je približila pretku.
     Posle se to između njih pretvorilo u običaj, jer mu je sviranje donosilo mir, a ona je istinski uživala. Muzikom je terao mraz sa pustog pejzaža Šen-satelita; uzdizao je muzikom moćni Neptun, ali je Šenova orbita oko ovog prvog uzrokovala redovno pomračenje impresivnih razmera. Muzikom je dozivao duh Zemlje u njihovo izgnanstvo.
     Ponekad je ostavljao signal galaktičkih stanica da bi osmatrao Zemlju i pokupio naslove njujorških novina jer je Beatriks volela da zna šta se dešava kod kuće. Ove seanse s njom bile su prijatne u mnogo čemu, kao bilo šta što je ikad iskusio.
     Dole je, u međuvremenu došlo do impresivnog napretka. Ako je Ajvova genijalnost bila u sviranju flaute, Grotonova je bila u mašinstvu.
     "Problem je ovaj", objasnio je Groton. "Aparatura premašuje informaciju. Obim pojedinačnih poslova potrebnih za podizanje makar grubog skloništa na ovakvom mestu, uz poteškoće s temperaturom, gravitacijom i atmosferom, zastrašujući je. Rezanje, sklapanje, obrada, izolacija, montaža, testiranje - mnogo hiljada radnih sati, da ne pominjem opremu! Stoga je potrebno da znam kako grupa poput naše, sa makroskopom, atomskim pogonom, planetnim modulom i nešto ručnog alata može da teraformira svet kakav je Triton za, ovaj, šest meseci. Mora da negde postoji takav program. Nađi mi taj program!"
     Ajvo ga je našao. Jedna od dalekih galaktičkih stanica imala je kompletan prikaz, od A do Š, počev od načina da se uzemlji raketa tehnologije prvog stupnja i to tako da se toplota i energija zračnog motora iskoriste na planeti - sve do bontona propisanog za proslavu useljenja.
     Groton je proveo zamoran mesec projektujući prvo prosto poluelektronsko predrobotsko oruđe: neku vrstu vođenog mehaničkog oruđa, prilagođenog da prima naredbe od galaktičkog informacionog zraka. Ova naprava je znatno olakšala posebne zadatke drugih mašina, i rad se višestruko ubrzao.
     Tuđinska fabrika otopila je kamen Tritona, pomešala ga sa hemijskim elementima dobijenim iz okeana i proizvela kvalitetan, otporan, neprovodan materijal koji ne propušta vazduh i vezuje se nekoliko časova posle sastavljanja bez obzira na temperaturu okoline. Druge jedinice su nosile ogromne blokove ovog 'galaktita', lake u četvrtini gravitacije, ali i dalje teške kao inertna masa, do mesta kraj jezera koje je Groton izabrao za ljudsku naseobinu. Uskoro se tamo našla piramida od domina, stranice pedeset stopa, potpuno izolovana. Vazdušne komore su bile složenije, ali je nedelju dana posla po uputstvima signala bilo dovoljno. Ovaj zamak bio je pod pritiskom, sa grejanjem i osvetljenjem, i grupa je mogla da se useli i udobno stanuje bez svemirskih odela.
     U međuvremenu je Afra obavljala posao dadilje. Beatriks je bila preuzela prvih nekoliko smena, ali je grupa zaključila da je bolje da se smenjuju, na duže staze. Ajvo je u tom trenutku prevodio strašno složene podatke, potrebne za sklapanje prvih mašina. Jedva je razumevao pojmove ili koncepte, i često je morao da se savetuje sa Grotonom o pitanjima vezanim za elementarnu elektroniku. Nije se usuđivao da razvija svoje veoma ograničeno razumevanje kroz sam program, jer je tako mogao da otvori put razaraču. Bio je prisiljen da radi u neznanju, a to je bilo pakleno zamorno.
     Ali nije bilo lako ni kada je ostajao nasamo sa Afrom. Bila je suviše oštroumna, suviše lepa, suviše gorka. Ajvo je znao da to nije njena krivica, ali je bilo teško mirno prihvatati njenu prikrivenu hladnoću.
     "Nikad nisi upoznao svoje roditelje?" upita ona u jednoj pauzi.
     "Niko od nas tamo." Beatriks je očigledno razgovarala sa ostalima. Pa, kad joj nije rekao da to ne radi.
     "Koliko vas je bilo tamo?"
     "Tri stotine i trideset. Naravno, možda su postojale i druge grupe, drugih godišta; tamo smo svi bili rođeni iste godine. U nekoliko meseci, u stvari." Zašto je odjednom postala tako radoznala o njegovoj prošlosti? Ili je to bio samo način da se ubije vreme?
     "Znači, ti i Bred i Šen ste vršnjaci?"
     "Da." Čim je to izgovorio, opazio je zamku. Bred joj je rekao da su to bile različite grupe, a on joj je upravo priznao da nije bilo tako.
     Ćutala je toliko dugo da je osetio potrebu da prekine tišinu. "Znaš, ideja je bila da se kombinuju..."
     "Znam!" A onda, kajući se zbog svoje nabusitosti, reče: "Jednostavno mi je suviše teško da prihvatim da je Bred pripadao odvojenoj rasi. Nisam imala pojma o tome."
     Ovo licemerno čistunstvo u Afri, iako je slutio da ga poseduje, bilo je ružno iznenađenje za Ajva. "Razlikovali smo se po izgledu, ali su razlike bile male. Bred je bio vrlo svetle puti, dok su neki bili znatno tamniji od mene. Je li to važno?" Suvišno pitanje.
     "Jeste, jeste, važno je, Ajvo." Okrenula se od njega i zagledala napolje, preko leda. "O, znam da bi trebalo da kažem da sam devojka iz Džordžije, vaspitana u dvadesetom veku, bez predrasuda. Znam da je važno šta je osoba, a ne njeno poreklo, i da su svi jednaki u našem društvu. Da je prividna inferiornost obojenog stanovništva plod nedovoljnog kulturnog i ekonomskog položaja i da nema genetsku osnovu. Kada Crna Sila pali geta i pljačka prodavnice, jasno mi je da iz njih govori nezadoljstvo koje je samozadovoljna belačka većina negovala čitav vek. Da je potrebno samo da udružimo snage, sve rase i potkulture, da izgradimo bolje društvo i zaboravimo zla iz prošlosti. Ali - ja sam htela da se udam za njega!"
     Obrnula se prema njemu, stežući ogradu. "Jednostavno ne mogu da volim crnca. Iako čak ne znam ni zašto. Sve moje iskustvo..."
     Otpustila se i zalebdela, pokrivajući lice obema rukama. "Bred, Bred, ipak te volim..."
     Proklet ovako ili onako, Ajvo je ćutao, prisećajući se hiljada finih načina kojima je upozoravan na svoju inferiornost, posle raspuštanja projekta. Liberali su rado izjavljivali da je diskriminacija stvar prošlosti, ali ih je malo stanovalo u blizini crnačkih porodica. Službeno, rasno razdvajanje više nije postojalo, ali je otkrio, ubrzo, koliko je neprijatno moglo da bude kada se stroga neslužbena pravila nisu poštovala. Čuo je od drugih kako su slobodna radna mesta, inače oglašavana sa 'isti uslovi za sve', postajala 'popunjena' kada bi se obojeni pojavili - i ponovo se otvarala za prvog sledećeg belca. Bred je izabrao da 'pusti da prođe' - i uzdigao se suviše visoko, i prebrzo za odmazdu, kada je procurila istina. A ta istina očito nije stigla do Afrinih ušiju, na stanicu. Ajvo je izabrao da ne pusti da prođe - i platio ceh. On sam nije bio jednom trećinom kavkaske, jednom trećinom mongolske rase; bio je jednom trećinom Negroid. 1/3K + 1/3M + 1/3N = N. Bio je manje inteligentan od čistokrvnog belca, iako su testovi belaca govorili drugačije; bio je manje čist, iako se podjednako često kupao i prao zube omiljenom belom zubnom pastom; bio je neuhvatljivo ali konačno niži, i to su znali svi u Americi, šta god da su izjavljivali za javnu upotrebu. Svejedno da li je to bilo 'Gubi se, crnčugo!' kao 1960. godine, ili ukočena ljubaznost iz sedamdesetih, ili selektivno slepilo u osamdesetim - bio je uljez u društvu.
     Bilo je nemoguće ne reagovati. Mržnja je rađala mržnju, i avetinjski bleda koža nekog stranca naterala bi ga da se trenutno ukoči i pomisli 'Belac!' koliko god se trudio da ostane objektivan. A ipak je bio bezglavo gurnut u ljubav na prvi pogled prema najbeljoj puti od sviju...
     Afra dođe k sebi. "Nisam u pravu. Znam to. Ali ne mogu to tek tako da promenim. Tras i gotovo. Mogu da nazivam sebe belom licemerkom i da se osećam krivom, ali to ostaje moja priroda." Pogledala ga je na način koji je boleo. "Ti i Bred i Šen - svi zajedno?"
     "Da."
     "Boja kože, IQ i pol - sve zajedno?"
     "Da."
     "Zašto me je lagao!" bolno je uzviknula.
     Odgovor nije bio potreban.
     "I ti, Ajvo - i ti me lažeš!"
     "Da." Poluistina je istovremeno i polulaž.
     "I ti si učestvovao u slobodnoj ljubavi. Imao si više iskustva..."
     "Projekt se raspao kada nam je bilo petnaest godina."
     "Prekini. Čitam te, Ajvo. Reci mi istinu. Pričaj mi o sebi i Bredu i Šenu."
     "To nije..." Zaćutao je. Ona će dobiti šta hoće, koliko god on odlagao. "Tamo je bilo sto sedamdeset dečaka i sto šezdeset devojčica. Odgajani smo zajedno od rođenja - jedna velika spavaonica, bez razdvajanja polova. Sami smo birali sobe i cimere i nije bilo satnice."
     "Komuna", reče ona kratko.
     "Komuna. Ali odrasli su se pojavljivali kad god bi došlo do ozbiljne nevolje, tako da smo svi bili svesni da nas neprestano posmatraju. Nije nam smetalo. Većina klinaca bila je prilično bistra."
     "Zato su i bili izabrani", reče Afra. "Odrastao čovek je trebalo da bude genije."
     "Genetika i okruženje i statistika ukazivali su da bi negde unutar grupe trebalo da postoji nešto kao genije, zaista. Svaki dan smo imali nastavu, koja je počinjala čim bi dete bilo u stanju da odgovori na podsticaj. Možda i pre toga, ne sećam se više. Imali smo visoko kaloričnu hranu i bili zaštićeni od svih poznatih bolesti. Uživali smo neprestanu telesnu i duhovnu stimulaciju. Mislim da je broj odraslih nadzornika bio jednak broju dece, ali su se pojavljivali samo na nastavi. Skoro smo svi govorili i čitali do svoje treće godine, čak i oni najmanje bistri."
     "Dinamika grupe", reče ona. "Takmičenje."
     "Valjda. Ali, oni su neprekidno njuškali - odrasli, mislim. Bila je to još jedna igra - preći ih. Lažirati rezultate, glumiti san i slično. Bili su toliko bezazleni. Možda zato što su imali sve te škole. Suviše su verovali svojim testovima i prisluškivačima i grafikonima."
     "Mogu da zamislim. A devojčice?"
     Nije se pravio da je pogrešno razumeo. "Znale su da su žene. Jedan broj dece bio je strog u vezi s tim. Ali četvorogodišnja deca ne posmatraju seks kao odrasli. Analni element..."
     "A Šen? Tako je dobio ime, zar ne?"
     "Moguće. Davali smo imena jedni drugima; za odrasle smo bili samo brojevi. Radi ravnopravnosti, valjda. Zato je moje ime šala. Šen - on se rano zainteresovao za jezike..."
     "Koliko rano?"
     "To niko ne zna. Jednostavno izgleda da je odjednom naučio šest ili sedam jezika, uz engleski, mislim da je umeo i da ih piše. Tada ga nisam poznavao - nikad ga nisam ni upoznao, što se toga tiče. Mislim da ih je naučio desetak do treće godine."
     Afra proguta ovo bez reči.
     "I bio je veoma lep. Stoga je delio sobu sa mnogo dece, i isprva su ga svi voleli, tako da je bio sehr sch¸n. Mislim da sehr znači..."
     "Razumem. Koliko daleko mogu da odu četvorogodišnjaci?"
     "U seksu? Kao i svi drugi, što se tiče radnji. Čini mi se. Barem je Šen mogao, i ... devojčice. Ali mu je to uskoro dosadilo."
     "I dalje me lažeš, zaobilazno, ali ne mogu da odredim o čemu. Kako se Bred uklopio u to?"
     "Bio je Šenov najbolji drug. Jedini drug na kraju, možda. Šenu u stvari niko nije bio potreban. Mislim da je to bilo zato što su njih dvojica bili najpametniji, iako je Šen bio klasa za sebe."
     Ponovo je zaćutala, i znao je da razmišlja o Bredovom IQ od dve stotine petnaest. "Bili su - cimeri."
     "Da." Onda je shvatio smer njenih misli. "Moraš da razumeš - nije bilo nikakvih društvenih pravila spolja. Nikakvih ograničenja." Ali je to i njega mučilo kao i nju; branio je sve to iz potrebe. "Sve je to bila igra - homo ili hetero ili grupna..."
     "Grupna!"
     Ajvo slegnu ramenima. "Objektivno, šta ima loše u tome?"
     "Izgleda da imam više predrasuda nego što sam mislila."
     Ajvo je otkrivao koliko je razumnija izgledala njihova zajednička predrasuda. "Ali u tome nije bilo nikakvog izazova. To ništa nije značilo. Zato smo najveći deo energije trošili na učenje, i nadmudrivanje sa trapavim odraslima."
     "Koliko je bilo pametno prosečno dete, ako nadzornici nisu znali?"
     "Ne znam ni ja. Ali mislim da su odrasli verovali da je sto dvadeset pet, dok je u stvari bilo dvadeset pet ili trideset poena više."
     Ponovo se zamislila, možda je dočaravala život u grupi gde bi bila jedva prosečna. Ali njene sledeće reči pokazaše nešto drugo: "Vaši stručnjaci nisu dobro uradili domaći zadatak. Zar nisu znali šta se dešava sa decom lišenom života u porodici?"
     "Nije bilo moguće imati..."
     "Bilo je moguće, da su malo hteli da se pomuče. Mogli su da daju svako dete na usvajanje, ili bar na negu, s tim da se obrazuje i stimuliše i šta god hoćeš, u centru. To bi onda bilo slično načinu na koji se odvijao Pekamski eksperiment."
     Ajvo pokuša da sakrije iznenađenje zbog ove njene primedbe. Bila je obaveštenija nego što je mislio, uprkos onome što je znao o njenim sposobnostima. "Nije im bio potreban porodični sklad. Hteli su mozgove."
     "I tako su sami sebe porazili, okupivši grupu razularenih vršnjaka. Kada nema roditeljskog vaspitanja, merila grupe vršnjaka rano ovladavaju - a to nisu uvek 'fina' merila. Ako se prosečno američko dete iskvari do izvesne mere usled prezaposlenosti, nebrige i odsutnosti roditelja, nasilja na TV i u novinama, i zlobe podjednako zapostavljenih vršnjaka, koji su im glavna veza sa svetom, zamisli koliko je sve to gore kod dece koja nikad nisu imala porodicu! Bez podstreka na uspeh u korisnim poslovima, bez razvoja savesti. Za to je potreban otac u kući, ili dobra, odlučna zamena za oca. A ideja da su samo osobe sa visokim obrazovanjem kvalifikovane da podižu decu - nije čudo da su stvorili nekog kao Šen!"
     Ajvo to dotle nije posmatrao na taj način, ali je sad uvideo da ima smisla. Ono što je doživeo ovde sa Haroldom i Beatriks i Afrom, podsticalo ga je na ostvarenja kakvima se pre nije ni približio. I - dopadalo mu se. Svađe, opasnost, težak rad i neprestana trvenja, bilo je svega toga - ali su ipak gurali zajedno, i to je bilo bolje nego život kojim je živeo na Zemlji.
     "Zar Šenu nije brzo dosadila i ta igra žmurke s odraslima? Šta je učinio?"
     Nazad na glavnu temu. "Otišao je."
     "Iz nadgledane spavaonice? Zatvorenog logora? Gde je otišao?"
     "Niko tačno ne zna. Jednostavno je nestao."
     "Ponovo lažeš. Bred je znao."
     "Može biti."
     "A i ti - i ti si znao. Znaš i sad! Čak ni Bred nije mogao da ga dovede, ali ti bi mogao - ali nećeš."
     Ajvo nije odgovorio.
     "I sve je povezano s onom tvojom pesmom, i planetom Neptun, i onim prokletim vezanim pešakom."
     Da li je konačno sastavila slagalicu? Šen je to očito želeo. Zna li koliko bi lako mogla da prizove genija, zna li gde se on nalazi? Da li naslućuje posledice prebrzog prizivanja?
     Piramida - zapravo tetrahedron - postala je raskošni centar pod tapkanjem metalnih nožica kojima se upravljalo iz svemira. Jedna strana je bila u visini tla, a trougao trouglova uzdizao se prema Neptunu. Jednolični, spolja neprobojni blokovi, pretvarali su se unutra u udobnost dvadeset prvog veka. Svako je imao svoju sobu - Groton i Beatriks stan sa električnim priključcima i usavršenim vodovodom. Sunđerasti topli tepisi prekrivali su podove, a zidovi su bili obojeni prijatnim bojama.
     S energijom i mašinskim pogonom, i neiscrpnim galaktičkim programom, Groton je stvarao čuda, u naletima. Proizveo je napravu koja je materijal Tritona pretvarala u proteine, i još jednu koja je stvarala polje sile što je obuhvatilo šire područje oko tetrahedrona i obrazovalo atmosferu sličnu Zemljinoj. Treća je opet služila da poveća gravitaciju i približi njihovu težinu, na ovoj ograničenoj planetnoj oazi, normalnoj, zemaljskoj.
     Pretvaranje materije, polje sile, kontrola gravitacije - sve je to zbunjivalo Ajvovu maštu. Pretpostavljali su da će galaktička tehnologija biti naprednija od zemaljske, ali je stvarnost bila pomalo neverovatna. Koliko će decenija - koliko vekova - biti potrebno Zemlji da sama razvije ove stvari? Surlaši sa Sunga nikada nisu dostigli ovaj stepen razvoja. Oni, doduše, nisu bili u stanju da zaobiđu razarač i dođu do programa iza njega. Inače bi mnogi njihovi materijalni problemi bili rešeni.
     Pitanje koje se iznova nametnulo: Zašto je onda postojao razarač? Odgovor koji se takođe nametao: Nije bilo dovoljno podataka.
     Ajvo je pokušao da Grotonu oda priznanje na dostignućima. "Ja sam samo inženjer koji sledi uputstva", odgovori ovaj veselo. Ovo je delimično bilo istinito, pošto je njegov položaj postao sličan detetu koje uključuje televizor da odgleda rad stručnjaka. Ali koliko god je program bio detaljan, Groton je zaslužio pohvalu jer ga je primenio na njihov slučaj. Bio je to njegov trijumf.
     Više nisu morali da hode golim tlom u skafanderima. Majušnu zvezdu na nebu zamenilo je veštačko sunce, tako da su svetlost i toplota zasipali predeo dvanaest sati od dvadeset četiri, s ruba polja sile. Beatriks je zasadila pasulj iz brodskih zaliha hrane, i sada je nicao u bašti sa veštačkom protonskom podlogom pored šanca punog H 2O - to jest pravog veštačkog jezera.
     Da bi doprineo kvalitetu života, Ajvo se postarao da fotografiše slike sa glavnog ekrana makroskopa i da redovno štampa zemaljske novine, časopise i knjige. Ostali su bezbedno mogli da ih čitaju, bez bojazni od susreta s razaračem, pošto su samo žive slike 'ubijale'. Umesto da bude samotno, mrazno izgnanstvo, njihov boravak na Tritonu je za nekoliko meseci rada postao dobrovoljno letovanje.
     Groton je konačno zamenio Ajva na makroskopu, odrekavši se privilegije neprekidnog dežurstva na mesecu, koje su mu garantovali nepresušni radni uspesi. "Mašinama će prijati odmor", izjavio je. "Reko sam im da se pojave na poslu u ponedeljak u osam, i to trezne." Po prvi put od početka ove avanture, njih dvojica su se našli zajedno nasamo, sa dosta vremena za razgovor.
     Ajvo je slutio da postoji razlog za to, jer je Groton imao i drugih važnih poslova, a već se pokazao kao neumoran radnik. Afra je bila uklonjena i premeštena na dužnost tehničkog pomoćnika, a Beatriks je, naravno, bila glavna dadilja. Da li je Groton ovo namerno omogućio?
     Jeste. "Sećaš se da se bavim astrologijom?" rekao je.
     Ovo nije bila tema koju je Ajvo očekivao. "Da, uzeo si datum mog rođenja i važnija iskustva."
     Činilo mu se tako davno! Tamo, s one strane topljenja - potpuno odvojeno postojanje, koje se već povuklo u sećanje. Da li je to nešto značilo, za potrebe astrologije, što je detinjstvo koje je Ajvo prisvojio, pripadalo Sidniju Leniru? Osetio je žaoku krivice, ali se plašio da bi u ovom trenutku objašnjenje bilo pogrešno shvaćeno. "A čuo sam još onomad kako o tome raspravljaš sa Afrom."
     "Da, sjajna cura, ali zatvorenog uma za neke ideje." Ajvo je to i sam zaključio. "Nema veze. Ne tražim da bilo ko drugi prihvati moje poglede, i ubeđen sam da astrologiju drže njene sopstvene vrednosti. Nego, radio sam horoskope za svakog člana naše grupe, ali je tvoj obavijen nekom tajnom."
     Ajvo se pitao kako je pronašao vremena i za to, pored divovskog posla koji je radio na Tritonu. Ovde je delio Afrino čuđenje: kako je ovaj sposobni i realistični inženjer mogao ozbiljno da shvati jednu nadrinauku? Groton kao da nije razlikovao maštu od zbilje, a opet je njegov pristup svemu bio sasvim praktičan.
     "Ako nemaš ništa protiv", reče Groton posle kratke ćutnje, "voleo bih da porazgovaramo o tome."
     "Što da ne. Moram da priznam da ne verujem u astrologiju više nego Afra, ali nemam ništa protiv pitanja."
     "Možeš li da kažeš da znaš dovoljno o astrologiji da bi razumno verovao ili ne verovao?"
     Ajvo se nasmeši. "Ne. Stoga mislim da sam neopredeljen."
     "Iznenađujuće je koliko je većina ljudi pouzdana kada je u pitanju ono što vole ili ne vole, veruju ili ne veruju, iako im je obaveštenost zapravo suviše oskudna za bilo kakav zasnovan stav. Da sam ja prethodno izabrao da ne verujem u postojanje signala iz svemira koji bi mogao da napravi usavršene mašine, naš boravak na Tritonu bio bi manje udoban nego što jeste. Predrasuda je često skupa."
     Ajvo shvati da je upravo dobio još jednu poduku o otvorenosti uma. Imao je primedbi na Afrine poglede o rasi; ali je njegov um bio jednostran u pitanju astrologije. I, slično Afri, još nije mogao da promeni svoje poglede: astrologija je za njega bila u suštini prevara. Bio je zadrt koliko i ona.
     "Ali to je ipak nebitno", reče Groton. "Hteo bih da ti dam delove dva opisa, a ti da proceniš koji ti više pristaje. Neka vrsta psihološke vežbe - ali nemoj pogrešno da razumeš. Ne pokušavam da te psihoanaliziram. Ovo bi moglo da mi bude od pomoći da rešim problem koji imam, a tebi možda da pokaže nešto od onog šta astrologija znači u praksi."
     "Samo ožeži."
     "Čudan izbor reči." Groton zastade da sredi misli. "Evo prvog opisa: ova osoba je rešena da zađe u suštinu stvari i da kontroliše mehanizme života. Ovaj stav uvek ohrabruje svesnu reakciju na podstruje trenutne situacije. Najviše što ta osoba uspeva jeste da prepozna osnovnu jedinicu iskustva, ili da uspostavi neočekivane i korisne veze; u najgorem slučaju, sposobna je da gaji sumnju ili ohrabri polovične napore. Život je za nju svakako uzbudljiv, i bez sumnje se oslanja na svoje snage. U suštini je neustrašiva, i voli brze i odlučne poteze, prihvatajući punu odgovornost za svoje postupke. Ne mari mnogo za apstraktna načela i malo se brine za druge ljude."
     Groton ućuta. "A evo i drugog: ova osoba je spremna da se zapita o prirodi stvarnosti na razne teške načine. Želja joj je da sve svede na praktičnu osnovu. U najboljem slučaju, uspeva da usmeri ili sažme svoju energiju i energiju drugih, radi veće lične koristi. U najgorem slučaju, sklona je da postane nezadovoljna i nedruštvena. Život za nju mora da bude svrsishodan; lako ju je stimulisati. Ima velike zamisli, optimistična je, društvena do preterivanja i često lakoverna. Potreban joj je izazov da bi dala sve od sebe, inače postaje dogmatična i zavidna. Realistična je u manje bitnim stvarima, a u onim važnim zadrti idealista."
     Ajvo razmisli o ovome. "Obe su suviše uopštene. I nisam siguran da mi se bilo koja preterano dopada. Ali druga mi se čini bliža. Ja zaista volim da pomažem ljudima, ali to često ne uspeva. I radije se probijam teškim radom nego dramatičnim postupcima. A sigurno nisam neustrašiv."
     "To je i moj utisak. Ljudske osobine nisu precizno date, i svi posedujemo pomalo od svake, tako da su opisi ličnosti na nekim mestima neizbežno neodređeni. Ali onaj prvi teško da ti odgovara. To je Arijes, Ovan, u dvanaestoj kuće. Ovan je vatreni znak - zato sam pomenuo tvoj izbor reči."
     "Moj...?"
     "Rekao si: 'samo ožeži'."
     "A!"
     "Druga osoba je Akvarijus, Vodolija, u šestoj kući - vazdušni element. Mogao bih da zaređam sa drugim planetama - ovde je bilo sunce, naravno - ali je ovo tipična razlika. Izgleda da ti odgovara Vodolija, a ne Ovan."
     "A po rođenju?"
     "Ovan."
     "Znači da sam izrod. Ne znam gde pripadam. Ko je rođen u znaku Vodolije?"
     "Nagađao sam po nečemu što je pomenula moja žena. Sidni Lenir."
     Ajvo oseti ružan duševni potres. Nazovinauka ili ne, ovo je bilo opasno blizu. Hoćeš da kažeš da bi trebalo da sam vatra iako sam, izgleda, vazduh. Da nisi pogrešno izračunao?"
     "Ne. Eto u čemu je zagonetka. Sve sam pažljivo proverio, i greške nema. Tvoja ličnost je potpuno različita od one na koju ukazuje tvoj horoskop, a tvoje lično iskustvo samo pojačava razliku. Moguće je da sam pogrešio u nekom detalju, ali nipošto u toj meri. Zato: pod pretpostavkom da su moja načela valjana, ili datum tvog rođenja nije onaj koji si mi dao, ili..."
     "Ili...?"
     "Igraš li šah?"
     "Ne." Ajvo nije rekao ništa na ovu naglu promenu teme.
     "Ja slučajno igram. Nisam bogzna kakav igrač, ali sam dosta igrao pre nego što sam pronašao korisnije načine da ispunim vreme. Zato verujem da znam šta znači ona poruka."
     "Poruka."
     "Šenova poslednja. Sećaš se: "Moj pešak je vezan." To je šahovski izraz."
     "Nije mi poznat."
     "Mislim da jeste, Ajvo, ali ću ti objasniti. Svaka figura u šahu ima različitu vrednost i različito se kreće. Pešak je sporedna figura koja vredi jedan poen, i kreće se pravo napred za jedno polje. Konj i lovac vrede po tri poena, i kretanje im je srazmerno složenije i većeg dometa. Top vredi pet poena, a kraljica devet ili deset, tako da je jasno da je vrlo moćna figura. Poeni stoje samo kao opšti pokazatelji strateške vrednosti; naravno, ne beleži se numerički rezultat. Kraljica se kreće koliko daleko želi, u svim pravcima; snagu joj daje upravo pokretljivost, a njeno prisustvo potpuno menja situaciju u igri."
     "Nisam potpuno razumeo objašnjenje, ali ću ti verovati na reč."
     "Nije važno. Suština je da ne smeš da zaboraviš na kraljicu. Može da te napadne sa bilo koje udaljenosti, dok je pešak sasvim ograničen. To znači da kraljica može da napadne i matira kralja bez opasnosti po sebe, dok pešak mora da bude branjen."
     "Matira? Branjen?"
     Groton uzdahnu. "Izgleda da zaista ne znaš da igraš šah! Evo." Doneo je tablu i na njoj kredom nacrtao šahovsku tablu. Table su, po svemu sudeći, bile veoma popularne među inženjerima. "Polja su crna i bela, ali to zaboravi zasad." Upisao je nekoliko slova. "Ovde je crna kraljica - zaokružena je. Mogao bi da bude i crni konj, naravno: princip je isti. Ona je u kraljevom redu - osmo mesto, dok su sve bele u sedmom i osmom redu." Nije obraćao pažnju na Ajvovu zbunjenost. "Belog pešaka sada napada kraljica, ali ne može da ga uzme jer je vezan. O tome je govorio Šen."

     Ajvo je proučavao sliku. "Drago mi je što je bar tebi nešto jasno."
     Groton je neumorno sledio svoju logiku. "Igra se protiv kralja, znaš. Ne smeš da dozvoliš da se nađe u šahu. Protivnik će te opomenuti ako igraš protivno pravilima; u šahu nema takvih grešaka. Gledaj - pešak odigra ovako, na redu je crni i kraljica daje šah kralju. Zato pešak ne može da igra sve dok je vezan. Mora da brani kralja."
     "Mislim da mi je to jasno. Pešak je kao telohranitelj - ako se skloni, atentat."
     "Tako nekako. Ali evo i ostatka: pešak je posebna figura, posebno u ovom slučaju, jer će se pretvoriti u kraljicu, ili drugu figuru po izboru, ako stigne u poslednji red. To može da promeni čitav tok igre, jer je dodatna kraljica u završnici strašna."
     "Tom kralju se izgleda loše piše, tako zarobljenom u uglu."
     "Beli pešak se pretvara u belu kraljicu; to je dobro za kralja. U stvari, to znači da beli može da dobije partiju - samo kad bi taj pešak mogao da odigra. Zbog toga mora da bude oslobođen; to je ključ igre."
     "Mi smo beli?"
     "Tako je. A crni je tuđinska inteligencija. Petnaest hiljada svetlosnih godina duboko u Galaksiji."
     "Razarač."
     "Mislim na njega. Neko je postavio tu tuđinsku kraljicu, i ona sad preti našem kralju, čak sa drugog kraja table. A mi imamo samo pešake da je zadrže."
     "A već smo izgubili šest pešaka."
     "Tačno. Sedmi i osmi su na tabli, u sedmom redu. A jedan je vezan - onaj važan. Onaj koji bi mogao da postane kraljica."
     "A ko je taj - u životu, mislim?"
     "Ovaj." Groton uperi težak prst u Ajva.
     "Ja? Zato što umem pomalo da upotrebljavam makroskop?"
     "Zato što možeš da pozoveš belu kraljicu. Šena."
     "Ali, kako sam ja to vezan?" Sad kad se našao na tragu, Groton je bio uporan kao Afra.
     "I ja sam se pitao. Ti si očigledno Šenov pešak, a on je potvrdio da je umešan tako što nam je slao one tajanstvene ceduljice. Mislim da bi se pojavio kad bi mogao. Rekao nam je i zašto ne može, samo treba to da protumačimo." Groton pogleda u svoj crtež. "Tog pešaka vezuje kraljica, a tebe vezuje razarač. Ako taj pešak pođe još samo jedno polje napred, tu će biti još jedna kraljica. Znači da je zapravo vezana kraljica, maskirana u pešaka. Oni su jedno; jedno u drugom."
     "Recimo da je tako, ali..."
     "I to objašnjava nekoliko stvari, na primer dvojstvo na mojim mapama. Stoga mora biti tačno..."
     "Šta mora biti tačno?"
     "Da si ti Šen. Vatreni znak.
     "Kako da ne. A veza?" Neoprezne reči - ali je igra ionako bila gotova.
     "Prošao si deo koji je onesposobio Breda i ubio senatora. Preživeo si, verovatno zato što si bio ispod kritične tačke. Ali Šen je u tvom umu, nesvestan ili negde zatvoren. Pošteđen je zato što je tvoj um izložen, a ti si samo pešak. Ali onog trenutka kad izađe - kada se pretvoriš u kraljicu - ta memorija je tamo, spremna da te uništi. On to zna. Zato ne može da se pojavi: njegov pešak je vezan."
     Ajvo klimnu glavom. "Potrajalo je, ali si na kraju uspeo."
     "Znao si, dakle, da je tako? Mislio sam da je to možda skriveno od tebe." Groton pogleda kroz portal prema smrznutoj zaravni, bez vidljivog zadovoljstva zbog svog uspeha. "Tvoj horoskop je ukazao na to, naravno. Moralo je da postoji neko objašnjenje za pogrešku u izradi mape, koje bi se složilo sa njenim tumačenjem, ali je greška, kao što se često događa, bila u samom tumačenju. Sada je pitanje kako osloboditi pešaka? Ne možemo da izvučemo kraljicu, a nemamo mnogo figura na tabli. Naravno, to nije tako jednostavno kao što sam predstavio - ovaj primer ima svoje nedostatke, čak i ako ga posmatramo samo kao šahovski - ali bih mogao, ako je to vredno truda, da napravim analogiju. Izgleda da ćemo nas četvoro morati to da učinimo, ako hoćemo da bude učinjeno. Slažeš li se?"
     "Mislim da je tako. Ali kako izbrisati memoriju? Čak i kad bi se to moglo, Šen verovatno ne bi sam mogao da upotrebi makroskop. Ne dok je tamo onaj signal."
     "Ne znam. Ovo izlazi iz domena inženjerstva, bojim se. Ali možemo da održimo sastanak, pa neka se i Afra pozabavi time. Ali jedna druga stvar..."
     "Znam. Šta će se dogoditi kada se pojavi Šen. Sa mnom."
     "Tako je."
     "Neće me biti. Ja zapravo postojim samo u Šenovoj mašti."
     "Tvoj horoskop ukazuje i na to. Jasno nam je imenovao, na svoj ponekad zamršen način, Šena umesto Ajva. Ali i pored toga, izgledaš mi sasvim stvaran."
     "Nisam. Kada je Šen postao sit svega i odlučio da ode - što se dogodilo kada mu je bilo otprilike pet godina - učinio je to tako što je izmislio bezazlenu ličnost, i oslobodio je. Nekoga ko nije suviše bistar, da nadzornici projekta ne obrate pažnju, ali ni sumnjivo glup. Nekog više ili manje bezbojnog, ali opet ne preterano. Nekog prosečnog u svojoj izuzetnosti, ako razumeš šta hoću da kažem. I tako je on sve to uzeo u obzir i izgradio tako nešto u jednom delu svoga uma, a onda zaspao. Ja sam ono što je preostalo - originalna programirana ličnost. Nekako je to uspeo da poturi drugoj deci koja su ga znala, i ona su zaboravila kakav je bio i poverovala da sam ja oduvek postojao. Svi sem Breda, naravno. On je na neki način pazio na mene. Ali ja sam bio rođen već izgrađen, sa pet godina, i nikada nisam imao detinjstvo u okviru projekta."
     "Mnogi smatraju da je uzrast od pet do deset godina zlatno doba detinjstva."
     "Ne i u Peker Plejsu, broj tristatrideset! Kada sam stigao tamo, sve je bilo gotovo. Na to sam mislio kada sam ti rekao da nemam događaj iz detinjstva za tebe. Sve je bilo - namešteno."
     Groton pusti to objašnjenje da prođe. "I Šen se nikada nije vratio?"
     "Pa, potrebno je prizvati ga. To je moj posao - da ocenim kada je vreme. Ali, nije bilo razloga da se vraća. Svakodnevni život mu je nepodnošljivo prazan, tako da je prizemno bitisanje prepustio meni."
     "Otišao je samo zato što mu je bilo dosadno? To nije baš verovatno, zar ne? Zašto je Šenu moralo da bude dosadno? I zašto bi svoj povratak načinio nedobrovoljnim - s njegove strane, mislim? Sklon sam da verujem u neki mnogo važniji razlog za tako uređenu situaciju."
     "Šta bi još moglo da bude?" upita Ajvo nesigurno. Razumevanje sopstvenog postojanja počinjalo je da mu izgleda nedovoljno.
     Groton nije krio da je nezadovoljan. "Možda ću morati pažljivije da pogledam mape."
     "Nek ti je sa srećom. U međuvremenu ću da otaljavam što bolje mogu."
     "Da otaljavaš? Ja bih to nazvao zrelim prilagođavanjem stvarnoj situaciji sa tvoje strane."
     "Ovo je najlepši opis očajanja koji sam danas čuo! Kada se on probudi - a moraće da se probudi, kada dođe vreme - utopiću se u njegovu ličnost, a sa mnom i sva moja sećanja i težnje, i neće me više biti. Kao kad planetoid padne na sunce."
     "To je ono čega sam se bojao. Kada pešak postane kraljica, to više nije pešak, ni na koji način. Jasno mi je zašto nikad nisi žurio da prizoveš Šena."
     "Jeste, sebičan sam. Sad kad sam ovde, hoću da živim. Hoću da se dokažem. Ne volim Šena."
     "Verujem da bih se jednako osećao." Groton razmisli još jedan trenutak. "Onaj trik s izdancima..."
     "To je jedan od ono malo darova koje mi je Šen ostavio da ne budem potpuni nikogović. To, i sviranje flaute. Nadzornici su imali zabave napretek tražeći razloge zbog kojih sam toliko napredovao u ovim oblastima, a isto toliko zaostajao u drugim. Mislim da su razvili sasvim novu teoriju o dečjim mogućnostima, i zaključili da bi u normalnom porodičnom životu oba talenta bila potisnuta. Ne znam tačno. Bilo kako bilo, tu možeš da vidiš Šenovu punu snagu - samo što je on takav skoro u svemu."
     "I tako si ti isprašio prvaka stanice u izdancima, posle samo jedne probne igre, a da se nisi ni oznojio."
     "Ne bih baš rekao. Postoje granice, a izdanci znaju da budu prilično složeni."
     "A-ha. A moja žena kaže da si najbolji flautist kojeg je ikada čula. A slušala je same majstore: luda je za klasičnom muzikom."
     "Nikad mi to nije rekla."
     "Ne bi ona to."
     "Pa, nisam se ni nadao da će ovo zauvek ostati tajna."
     "Upoznajemo tvoje sposobnost, jednu po jednu. Suviše smo bliski, ovde na Tritonu, da bismo sačuvali svoje tajne."
     "Pretpostavljam da je tako u čistilištu."
     "Ne. Tako je među prijateljima. Zajedništvo u svemu, zdravo zajedništvo." Ponovo je zaćutao, zabrinut. "Znaš, Ajvo, i pored svega toga, ne dopada mi se previše ovakav razvoj događaja. Možda mi je Vodolija draži od Ovna. Afra će ionako uskoro i sama da ukapira. Šta kažeš, da ostavimo sve kako jeste, za neko vreme, da vidimo šta će biti?"
     Ajvo zahvalno klimnu glavom.

     Radovi na bazi nastavili su se po planu, sve dok fizički pogon nije bio dovršen. Tada ih, sa nestankom žurbe, ponovo pritisnu izolovanost. Triton nije bio Zemlja, bez obzira koliko je postao udoban, i oni su bili sve više svesni toga. Vesti sa Zemlje nisu bile ohrabrujuće; bledela je nada da je njihov povratak politički moguć u sledećih nekoliko godina.
     Ajvo je provodio određeno vreme na makroskopu, tumačeći procese od kojih su imali samo teorijsku korist. Bila su to istinski moćna polja sile, sposobna da sabiju čvrst kamen i stanje raspadnute materije; zatim složeni roboti, sposobni da naprave još makroskopa. Čemu takva čuda? Već su imali sve što im treba, osim svojih domova.
     Groton je proširio atmosfersku kupolu i uveo još neka poboljšanja. Beatriks je kuvala i prala veš, ručno (iako su lako mogli da imaju hranu i čistu odeću bez obe ove radnje), i obrađivala i plevila baštu, a galaktičke naprave za ove poslove stajale su bez posla.
     Afra je pokazala najviše predanosti. Napravila je čudesnu laboratoriju i sate i sate provodila zatvorena u njoj. Tražila je da joj se pronađu određene galaktičke medicinske tehnike, a onda bi se zanela onim što bi joj Ajvo poslušno doneo, dok joj oči ne bi utonule u duplje, obnevidele. Zahtevala je da dobije vezu sa makroskopom u laboratoriji, iako su svi znali da je samoubistvo pogledati u njega. Velika staklena posuda u koju je premestila Bredovu protoplazmu (koja se sablasno penila zbog provetravanja) ležala je na polici, morbidno nadgledajući njene napore.
     "Ne dopada mi se ovo", izjavio je Groton ostalima kada ona nije bila tu. "Ne mogu da verujem da pomišlja da obnovi Breda i da ga sama operiše. Ali bojim se da baš to misli."
     "Da li je imala obuku iz hirurgije?" upita Ajvo.
     "Nije. Pokušava sve da nauči sama, sada. Ubiće ga."
     "Šta namerava da uradi?" upita Beatriks, zabrinuta.
     "Koliko sam shvatio, hoće da ukloni oštećeno nervno tkivo i ponovo ga uzgoji, ili zameni galaktičkim proizvodom. Kao da ugrađuje veštačku ruku."
     "Ali njemu je sagoreo mozak..." reče Beatriks.
     Ajvo razmisli o ovome. Kako je moguće zameniti bilo koji deo mozga bez drastične promene ličnosti? Čak i ako to Afri pođe za rukom, proizvod ne bi bio onaj Bred koga je poznavala. A civilizacija koja je postavila razarač sigurno je poznavala uspešne korektivne tehnike, i postarala bi se da ih učini neupotrebljivim, da bi sačuvala podignuti zid. Spasenje nije moglo ležati u tom pravcu.
     Ili je on racionalizovao, ljubomoran zbog mogućeg povratka rivala? Zar u onom portretu Vodolije nije bilo nečega o tome kako teži da postane dogmatičan i ljubomoran?
     "Ona ne može da ga povrati ako joj ne podesim stanicu", primeti.
     "Jesi li siguran? Ne zaboravi da je nadgledala njegovo topljenje. Zahtevala je da ima vezu s ekranom makroskopa. A taj signal za obnavljanje se sam uključuje, kao onda kad je potrebno da oživi rastopinu bez ikoga da nadgleda. Ja bih rekao da ona to može - i hoće."
     "Ne znam. Ne bih da rizikujem."
     I ovo su morali da ostave kako jeste. Bili su sputani. Svako mešanje moglo je lako da izazove nevolju umesto da je spreči.
     Afrine pripreme bližile su se kraju. Znali su to po načinu na koji je pevušila u laboratoriji, po izrazu iščekivanja, iako je odbijala da odgovara na pitanja.
     Kada je napetost postala neizdržljiva, Groton ode da se objasni s njom - i otkri da se zaključala. "Mog'o bih časkom da prođem tuda", gunđao je, jer je upravljao izgradnjom prostorije, vrata i brave, i mašine su mu još bile na raspolaganju. "Ali čemu to? Ona je odlučila da ide do kraja, a to je nepokolebljiva cura. Sva od vatre i zemlje."
     Ajvo je već prepoznavao astrološke aluzije. Vatra gori a zemlja izdržava - ili tako nešto. "Zar ćemo joj dopustiti da to uradi?"
     "Ko je 'za' da je zaustavimo čistom fizičkom silom?" reče Groton, i slegnu ramenima. Ni Ajvo ni Beatriks nisu hteli da glasaju za to.
     "Ali možemo da je nadgledamo", reče Ajvo. "Znamo da je to što radi propast, ali ne znamo tačno kakva. Biće potrebno sastaviti ono što ona polupa."
     "Doslovno", složi se Groton. "Nas, ako provalimo unutra."
     "Mislio sam na makroskop."
     Groton razrogači oči. "Idemo!" uzviknu. "Beatriks, ti ostani ovde - ali ne ulazi kod nje, bez obzira šta čuješ. Samo ako pozove u pomoć."
     Ona klimnu glavom, prestrašena. Izgledala je iscrpljeno u tom trenutku; bila je izgubila san, i smršala. Do ovog pogleda Ajvo nije shvatao koliko se duboko Beatriks, jedina žena pored Afre na Tritonu, osećala umešanom u ovu krizu. Zašto je tako često zaboravljao da i drugi ljudi imaju osećanja koja ih muče?
     Dva muškarca navukoše skafandere, žurno proveriše jedan drugog i teško potrčaše u vrt pod kupolom. Visoka pšenica i ječam povijali su se na povremenom veštačkom povetarcu (Beatriks je tvrdila da je kao pravi, ali je poticao iz mašine a ne iz prirode), a zelene stabljike krompira bujale su u blizini izlaza. Srcoliko narandžasto lišće puzavice slatkog krompira okretalo se prema suncu. Kontrolisana mutacija bila je teorijski dostupna zahvaljujući galaktičkom programiranju, ali Beatriks nije htela da čuje za to: prihvatila je samo zemaljske biljke iz zaliha koje je mogla sama da uzgaja i rasađuje.
     Projurili su baštenskom stazom (šljunak, sa beskorisnim korovom zasađenim sa strane) i probili se kroz atmosfersko polje sile u kiši kristala; temperatura vazduha koji su poneli sa sobom smestala je pala na vrednost koja mu je onemogućavala da preživi kao gas, i njegova vodena para je očvrsla i raspršila se. Iza kupole za njihovim leđima, trenutni protivudar smrznuo je najbliže biljke i stvorio lokalnu snežnu mećavu.
     S one strane prozirnog štitnika, površina Tritona ostala je kakva je bila: gola pustara na sto osamdeset stepeni ispod nule. Tamo gde je prestajalo more toplog kiseonika-vodonika, počinjalo je more hladnog kiseonika-azota, s poljem koje ih je razdvajalo od površine do dna.
     Planetni modul stajao je dve milje daleko, u osami. Nespretno potrčaše prema njemu, još u dejstvu sile teže od jedan-G. Sto jardi posle kupole ova sila ustupala je mesto nešto nižoj od prosečne gravitacije Tritona. Zbijač gravitacije prikupljao je privlačnu silu područja od sto kvadratnih milja u krug od sto kvadratnih jardi, uzimajući sa veće površine u korist manje. Oprema nije mogla potpuno da oduzme gravitaciju sa bilo kog mesta, niti da je uveća bez ograničenja; ovo je više bio usmerivač nego polje, ili pojačivač. Bili su im na raspolaganju i drugi moćni procesi, ali, kako je Groton ukazao tokom jedne rasprave o tehnologiji, krajnosti nisu bile preporučljive. Veća neravnoteža mogla je da uništi atmosferu i veći deo površine Tritona, čak i da pomeri mesec iz sadašnje orbite. Zašto rizikovati?
     Pravili su duge skokove, pazeći da ovi budu niski zbog brzine, i kroz četvrtinu gravitacije hitro napredovali prema modulu.
     Iako su nedeljama dokono čekali, Ajvo je sada osećao da bi samo jedan izgubljen minut mogao da znači da je prekasno. Prvi je stigao do modula, popeo se u skokovima uz lestvice, i ušao u vazdušnu komoru. Osećao se tako nespretno posle blagodeti polja sile! Uživali su bili u izumima tehnologije drugog stupnja, a sada su bili vraćeni na svoj, prvi stupanj.
     Pustio je vazduh u komoru i prošao unutra, čisteći komoru za Grotonov ulazak. Aktivirao je unutrašnje grejanje, ne zbog pridošlica, već da obezbedi pravilan rad opreme. Ova mašinerija bila je predviđena da radi na 'udobnim' temperaturama - recimo u rasponu od pedeset stepeni od tačke smrzavanja.
     Ajvo je sad znao kako da upravlja modulom, iako nije bio vičan pilot. Komande su bile namerno jednostavne, i česti izleti do baze na Šenu brzo su ga podučili svemirskom jahanju prvog stupnja tehnologije. Uzletanje je bilo rutina.
     Konačno su dolebdeli do kućišta makroskopa. Ovo je bilo održavano pod stalnim pritiskom i temperaturom, zbog osetljive senzorske aparature i priključenog kompjutera. Svukli su se u lakšu odeću i prionuli na posao. Nisu strahovali od razarača, pošto je Ajvo znao kako da zaštiti um od njegovog uticaja a Groton je već dugo vežbao pod kontrolisanim uslovima i utvrdio da nije ugrožen ako se ne usredsredi potpuno.
     Groton je i sam pokušao da upotrebi makroskop, da bi olakšao sebi početnu gradnju, ali je otkrio da ga ono ograničenje koje mu štiti um, sprečava da primi one tuđinske signale iza. Prosečan um bio je prijemčiv za oboje, ili ni za jedno. Ajvo je bio izrod - možda zato što nije bio potpuna osoba.
     Dugo nije vežbao s ovako male razdaljine, iako je znao da bi makroskop teorijski mogao da uhvati bilo šta, čak i sopstvenu aparaturu, uz odgovarajuća podešavanja. Jasnoća je u ovim slučajevima bila ipak slaba: suviše jak signal bio je gori nego suviše slab. Podesio je najmanji domet i usmerio na mesec ispod njih.
     Pojavi se deo unutrašnjosti Tritona: gola stena. Zatim, pošto je pronašao visinu, ukaza se površina, pomalo maglovita ali vidljiva. Pojurio je preko kratera i pukotina i okeana, vodeći prijemnik prema kupoli, dok je Groton posmatrao. I Groton je mogao to da obavi, pošto je to bio osnovni nemisaoni nivo. Ali je zahvaljujući praksi Ajvo razvio mnogo veću veštinu, a bili su u žurbi.
     "Spuštamo se na devedeset pet", primeti Groton. Ajvo shvati da ovaj nikada nije imao priliku da posmatra taj manevar.
     "Ovo nije baš doslovno spuštanje. Brže je ovako nego da se unesu tačne koordinate logora. Ipak, ne bih to oprobao na većoj udaljenosti." Nešto ga je kočilo u vezi s Grotonovom primedbom, ali je bio suviše zaokupljen da bi mogao da odredi šta. Tada se nađoše ispod kupole. Usporio je, tražeći put u piramidu, i dalje, prema laboratoriji. Na trenutak su videli Beatriks koja je sedela u kuhinji, nervozna, i Groton uzdahnu. Zaista je voli, pomisli Ajvo, za koga je to bilo otkriće, premda je od početka bilo očigledno.
     Naposletku je pronašao Afrinu laboratoriju i doveo čitavu prostoriju u podnošljivo jasnu perspektivu. Bila je tamo, ispružena na ležaju; još nije započela svoj... projekt. "Stigli smo na vreme", reče on. "Ne znam da li je to dobro ili loše."
     "Ja se nadam da je dobro. Što bi bilo loše?"
     "Zato što smo predaleko da bilo šta učinimo ako bude nevolje - a čini mi se da će biti. Odavde možemo samo da posmatramo."
     Groton zamišljeno klimnu glavom. "Zaljubljen si u nju."
     Primedbe nije izgledala drska niti neprimerena. "Otkako sam je prvi put video. Bred mi je predstavio: Afra Glin Samerfild, i ja sam... eto, to je bilo to."
     "Zašto bi to Bred učinio?"
     "Učinio šta? Pa, videli smo se prvi put."
     "Izmislio ime. Zar nisi znao?"
     "Hoćeš da kažeš da se ne zove Afra? Ili Samerfild? Ne razumem."
     "Ne zove se Glin. Ne znam kako joj je srednje ime, ali nije to. Mislim da je porodično, Džouns ili Smit... ili tako nešto."
     Ajva kao da je udarila kap. "Bred! Namerno je to uradio!"
     "Šta?"
     "Ime, zar ne vidiš? Izmislio ga je zbog mene."
     "Ništa te ne razumem, Ajvo. Nisi se valjda zaljubio u ime?"
     Ajvov pogled bio je prikovan tamo gde je ležala Afra. Setio se kako je onomad ležala na njegovoj postelji, izmučena i divna, odmah posle nesreće s razaračem. "Nisi čuo o meni i Sidniju Leniru? Rekao sam Beatriks, a ti si pravio i taj horoskop..."
     "Moja žena nije sklona da prepričava ono što joj neko kaže. Mora da je osetila da su podaci poverljivi. Pomenula je samo da voliš Lenirovu poeziju. Na žalost, nisu mi poznati njegovi radovi."
     "A. Pa eto, dopada mi se taj pesnik. Proučavao sam njegov život i dela, i sve što je u vezi s njim, i instinktivno reagujem na svaki pomen..."
     "Uh-uh. Ona ključna rečenica koju sam ti dao, još u osvit vremena. Bio je to..."
     "Citat iz Lenirove Simfonije - možda njegovog najvećeg dela. Čim sam to čuo, znao sam da sam potreban Bredu, i da je ozbiljno. Postoji neka vrsta - ah, bratstva između vaspitanika projekta; to se zove nagon grupe. Izuzetno je jak, možda čak neodoljiv. Nisam mogao da odbijem takav poziv."
     "Pa da - i deca iz kibuca imaju to. A to ime, šta je s njim?"
     "Glin. Iz druge velike pesme. Močvare Glina."
     Groton napregnu pamćenje. "Zar se nismo provezli pored..."
     "Močvara Glina. U Džordžiji. Da. Iste one koje su inspirisale Lenira. Poema mu je prvi put štampana anonimno, ali je doživela takva priznanja... U svakom slučaju, zato sam bio tamo umesto da tražim neki dobro plaćen posao na Severu, kao što su mnogi drugi radili. Godinama sam pratio njegova istorijska putovanja."
     "Znači tako je to bilo, a?"
     "Da, tako je to bilo. A Bred je to savršeno razumeo."
     "Znači, nije se samo igrao imenima. Hteo je da te Afra privuče. A ona je iz Džordžije, kao tvoje močvare."
     "Lenir je bio iz Džoržije. Borio se u Ustanku - Građanskom ratu, za tebe - za Konfederaciju."
     "Ne shvatam Bredove motive. Afra tvrdi da su ona i Bred bili vereni. Zašto bi on izazivao takvu nevolju?"
     "Možda mu je Šen bio toliko potreban. Znao je da se ne bih povukao dok je tu Afra, a ni ona dok je on tu. Čak je - čak nas je gurnuo jedno na drugo, tek da bude siguran da sam uhvatio virus. Kad je uredio da mi ona pokaže stanicu... Nije potrebno mnogo s takvom devojkom. A ja nikako da shvatim!"
     "Ljubav je slepa."
     "Poštena i slepa. Bilo je tako očigledno. Osiguranje za slučaj da ne uspe s razaračem. Ajvo prikačen uz Afrinu suknju - a jedini način da se pustim bio je oslobađanje Šena."
     "Ti možeš da probudiš Šena? Kad god odlučiš?"
     "Mogu. Ali ne mogu ponovo da ga uspavam kada ga jednom probudim."
     "A Šen ne daje ni pet para za Afru?"
     "Ma, ni paru. Šena bi mogao da zainteresuje neko ravan njemu, ali Afra..."
     "Zaostala osoba. Jasno mi je kako je moglo da mu bude dosadno pet godina. Niko mu na svetu nije... čekaj! 'Moj pešak je vezan!' - da li je to moglo da se odnosi na tebe i Afru? Ne možeš da se oslobodiš jer bi je tako izgubio?"
     Ajvo razmisli o tome. "Moguće. Ali mislim da je to slučajno. Za Šena ne postoji ljubav."
     "A ni za Breda, reko bih. Nikada nisam čuo za tako mutnu rabotu. Iskoristiti sopstvenu verenicu..."
     "On nikada nije tako opisivao njihov odnos", reče Ajvo suvo. "Postoji još jedan razlog zbog koga se bojim da oslobodim Šena. On je potpuno bezobziran. Možda bi i mogao da reši naš problem s razaračem, ali..."
     "Ali nisi siguran u kojoj će boji kraljica videti sebe? Sve više cenim tvoju opreznost."
     Ajvo je cenio što je cenjen, pošto je tako dugo čuvao svoju tajnu. Njegov početni utisak o Grotonu bio je tako nepovoljan - i tako pogrešan. Video je debelog belog šmokljana, umesto da vidi svoju predrasudu. Sada je taj čovek - nipošto debeo! - bio njegov najbliži saveznik. Na sličan način je počeo da ceni Beatriksine ljudske vrline: ona je tako jasno i tako različito od Afre pokazala da postoje i druge stvari osim lepote i pameti. Afra...
     Afra je još spavala, ili se odmarala. Disanje joj je bilo pravilno. "Čini mi se da nije tako kasno kao što sam mislio. Možda bi bilo dobro da se smenjujemo na straži, dok se nešto ne dogodi."
     "Dobra ideja. Odsoviću neki sat, pa ćeš onda ti." I Groton se odgurnu i ostade da lebdi u vazduhu, kao da je na dušeku, potpuno opušten.
     Ajvo je osmatrao laboratoriju. Osećao je grižu savesti zbog ovog špijuniranja, ali se plašio da postupi drugačije. Nije smeo da dozvoli da joj se nešto dogodi. Bredova varka je bila očigledna - posmatrano unazad - ali razorno uspešna. Afra je zaista zaokupila Ajvovu maštu, i osećao je žmarce svaki put kada bi je pogledao ili pomislio na nju. Ona jeste bila izuzetna žena i jeste bila iz Džordžije, bez obzira na mane. Neka se to zove ludilo, ili zabluda; bio je osuđen, na neodređeno vreme.
     Da li je Bred nju i zaista voleo, ili je, kako je sam rekao, bio opčinjen? Ajvo je sumnjao u to. Dozvolio je sebi da zaboravi koliko je Bred umeo da bude ciničan kad su u pitanju međuljudski odnosi. Mnogi vaspitanici projekta bili su takvi. Većinom su imali velike sposobnosti ali malo savesti, posebno prema spoljnom svetu, sa Šenom kao logičnom krajnošću. Bili su nezavisni, moralno koliko i individualno i finansijski. Bredu je uvek bio važniji izazov nego drugi ljudi. Afra je možda bila samo najpogodnija trenutna zabava u slobodno vreme na stanici, intrigantna kao klasični WASP-ovac i upotrebljiva za posebne namene, kao što je bilo vezivanje Šenovog pešaka. Devojka iz Džordžije, za istoričara iz Džordžije.
     Ako joj uspe da oživi Breda, onakvog kakvog ga je poznavao, to bi mogla da donese pravu propast. Njena trenutna grozničava aktivnost bila je nesumnjivo posledica kajanja zbog sopstvene zablude. Bred je bio poput Ajva: s manom. Imao je crnačku krv u venama, melanin u koži. Ako ga izgubi - ubediće sebe da je to zbog rasnih predrasuda.
     Ipak - neka je blagoslovena za taj osećaj krivice! Zar to nije, u suštini, savest? Prosečne osobe su pod kontrolom ponosa i krivice; natprosečnima ova svojstva nedostaju, i zbog toga su opasni po zajednicu. Čak je i fini rasizam obrazovanih belih Južnjaka imao svoja pravila i obzire i nije obavezno, sam po sebi, predstavljao zlo.
     S druge strane, Šen nije posedovao intelektualne ili etičke obzire. Nije osećao krivicu niti stid. Bio je užasan.
     Afra se promeškolji. Protegla se na način koji ne bi primenila u društvu i otišla do kupatila. Ono nije bilo u vidokrugu, i Ajvo je nije pratio tamo. Zahvaljujući svojoj savesti, nije bio voajer.
     Posle nekoliko minuta se pojavila i otišla do tezge. Iznad tezge je bila postavljena elektronska oprema, i on vide da je pomoćni ekran usmerila pravo dole, u visini glave. Čitav minut i po zamišljeno je posmatrala prozirnu posudu, a onda se povila da izvuče kadu iz donjeg odeljka.
     Više nije bilo sumnje: trebalo je da počne.
     "Harolde."
     Groton se probudi, na trenutak razmahujući rukama, pre no što se navikao na bestežinsko stanje. Stadoše da je posmatraju.
     Afra otvori ventil i pusti da gusta tečnost poteče u kadu. Odmakla se i posmatrala. Ajvo pokuša da pogodi njene misli, ali mu nije išlo. Ono što se penušalo u posudi bio je Bred Karpenter: njen voljeni.
     "Ne vidim nikakve instrumente", reče Groton. "Ako joj je na umu operacija..."
     Zaista. Nije se mogla videti nikakva posebna oprema. Ali ako je odustala od toga, šta je nameravala? Svakako ne da ga večno neguje.
     Protoplazma, oslobođena i puštena u odgovarajuću sredinu, kao da je reagovala. Prelivala se i caklila. Afra ispra staklenu posudu vodom i prosu i nju u kadu. I - zrak se uključi.
     Bili su tamo, na makroskopu, koristeći ga da je špijuniraju - a ipak je tuđinski signal bio u stanju da se istovremeno emituje kroz sistem. Ovo je bilo svojstvo za koje Ajvo nije znao.
     Još jednom se oformilo oko, meduza, pulsirajući opnaš, kičmenjak u razvoju.
     "Znaš", reče Groton. "Postoji jednostavan odgovor - ako je to izvodljivo. Šta bi se dogodilo kad bi proces bio zaustavljen trenutak ranije? Tek delić životnog veka..."
     "Kao da se razarač nije ni dogodio?" Bilo je jednostavno... suviše jednostavno. Zašto galaktički priručnik nije predlagao tako nešto?
     "Mogla bi da prođe kroz to jednom ili dvaput, tek da odredi mesto. Da ga fiksira. Kada ga pronađe - pa, mora da je nešto pripremila. Možda bi mu nedostajala neka nedavna sećanja, ali bi to ona lako nadoknadila."
     Oblik je produžio da se razvija, dostigavši stupanj udisanja vazduha.
     "Ili", nagađao je Groton, "mogla bi da proba s promenama na rastopini. Kada bi bilo moguće izolovati oštećene ćelije u tečnom stanju i zameniti ih zdravom protoplazmom..."
     "Ali to bi bila protoplazma sa nekim drugim hromozomskim rasporedom!" reče Ajvo. "I gde bi je nabavila?"
     Nisu se usuđivali da nagađaju.
     Afra je dovukla mašinu sa rašljastim elektrodama. Ajvo se prisećao da je tražio uputstva za to od makroskopa, ali nije razumeo njenu svrhu. Afra joj je očigledno pažljivije proučila namenu. Sada je shvatio da je upotrebila kadu od metala, a ne od plastike: poslužiće joj kao električni provodnik.
     "Udar neposredno pre razarača", reče Groton. "Da se proces zaustavi baš tamo."
     "Ali topljenje se odigralo posle razarača", reče Ajvo, još neodređeno zabrinut. "Proces je takav da je svako iskustvo deo plazme. Ne možeš ga oduzeti tempiranjem vremena - a da ne narušiš čitav sistem, a to je opasno. Ja ne bih..."
     "Uskoro ćemo saznati", reče Groton. "Gledaj."
     Četiri sata obnavljanja su nekako brzo protekla. Ajvo je bespomoćno posmatrao. Afra je postavila jednu elektrodu na ivicu kade i tamo je pričvrstila; drugu, u obliku diska, položila je na glavu koja se menjala. Određujući vreme prema osećaju, kako se činilo, dodirnula je prekidač.
     Poteče struja. Ajvo vide kako se oblik u posudi trza.
     Oblik, sada očigledno Bred, prestade da se menja. Očni kapci mu zadrhtaše, grudi se podigoše.
     "Da li je moguće da je uspela?" reče Groton s nevericom.
     "Nešto je učinila. Ali se ipak plašim da je iskustvo sa razaračem negde u njemu, i čeka da se dogodi. Možda tek kad prođe nekoliko sati, ili dana..."
     Ili to govore njegova ljubomorna nadanja?
     "Uh-uh."
     Nešto očigledno nije bilo u redu. Obličje u kadi, umesto da se potpuno razbudi, ponovo se menjalo.
     "Ide unazad!" uzviknu Ajvo. "Nije ga zaustavila, već okrenula!"
     "Onda bi trebalo da se topi, zar ne?"
     "Ne topi se!"
     Šta god se dešavalo, nije bilo deo procesa koji su prethodno videli. Zrak je ostao uključen, a Afra je posmatrala, s rukom na ustima, bespomoćna. Promena se ubrza.
     Glava je groteskno narasla, noge se skupile. Telo se uvuklo u sebe. Šake i stopala postadoše bezoblični, a onda se pretvoriše u gole vrhove. Figura je počela da podseća na ogromnu morsku zvezdu, sa sisaljkama na donjoj strani pipaka.
     I tu se zaustavila, potpuno neljudska.
     Afra vrisnu. Ajvo je video kako joj se otvaraju usta, usne zatežu preko pravilnih belih zuba, jezik podiže. Video je kako joj se grudi iznova uzdižu, i skoro da je mogao da čuje njene očajničke, zastrašujuće krike. Vrištala je dok joj pljuvačka nije postala ružičasta.
     U kadi se zvezdolika stvar trzala i bacakala. Podigla je pipak kao da nešto traži, a onda ga mlitavo prebacila preko ivice. Zrak se sada isključio, dodatni dokaz da je to bio kraj. Stvorenje se na trenutak zgrčilo, skoro podigavši telo sa dna, a onda je zadrhtalo i smirilo se, i pet udova se ispružilo.
     Polako je promenilo boju, posivelo. Bilo je mrtvo.









7.
     Beatriks je plevila baštu: neki izdanci pšenice su nikli pored stabljika paradajza, i ona ih je pažljivo vadila, da ne ošteti nijednu vrstu. Pažljivo sačuvani izdanci uskoro će biti presađeni u južnih četrdeset kvadratnih stopa ozelenelog polja.
     Ajvo je čučao pored nje, nije joj ponudio pomoć. Ovo je bio zadatak koji je sama sebi odredila, i njegovo nepozvano učešće predstavljalo bi samo smetnju. Korisni zadaci su bili dragoceni. Primetio je da je počela da gubi težinu: sredovečna gospođa okruglog lica je nestala, zamenilo ju je upalo lice. Materijalna udobnost, na žalost, nije automatski donosila zdravlje i sreću.
     "Znaš da je to teško primila", reče on posle određenog ćutanja.
     "Šta da radimo, Ajvo? Teško mi je kada vidim, ali ne znam kako da pomognem."
     "Koliko se meni čini, to je reakcija koju je potisnula kada je Breda pogodio razarač. Znala je da je još tada ostala bez njega, ali je odbijala da prihvati. A sada..."
     "Sada moramo da je pazimo na smenu, kao da je neki zločinac. Ne dopada mi se to, Ajvo."
     Blago rečeno, celo telo joj je odavalo brigu. Beatriks je bila u gorem telesnom stanju od Afre.
     "Nikome od nas se ne dopada. Ali, ne možemo da je ostavimo samu."
     Podigla je zelenu stabljiku i blago je položila u posudu sa vlažnim peskom. "To je strašno."
     "Pitao sam se da li bi..." Zastao je, zbunjen hrabrošću svoje ideje. "Pa, mi, kao što kažeš, već postupamo s njom kao sa zločincem."
     "Moramo nešto da učinimo", reče ona.
     "Možda je sve ovo pogrešno. Zato sam hteo da porazgovaramo. Mislio sam da bismo mogli, ako se oseća krivom, ovaj, da joj održimo suđenje. Da, kao, iznesemo činjenice, ovakve ili onakve, i da ih zajedno razmotrimo i odlučimo ko je za šta kriv. A onda da se donese - presuda?"
     "Ko će presuditi, Ajvo? Ja ne bih mogla."
     "Ne verujem ni da bih ja to mogao. Nisam nepristrasan. Ali - ti ga znaš bolje nego ja - mislio sam da bi možda tvoj muž..."
     "Ona mu je draga, Ajvo. Ne bi mu bilo lako da joj sudi." U njenom držanju nije bilo ni trunke ljubomore, iako je Ajvo znao da nije od onih koje kriju svoja osećanja te vrste. To mu je govorilo još nešto o njoj, nešto lepo; ali je više govorilo o Grotonu.
     "Morao bi da pristane, naravno. Ali kada bi postojala mogućnost da pravo suđenje raščisti situaciju... vrati stvari na svoje mesto..."
     Beatriks se ukoči. "Vidi, Ajvo! Vidi!"
     Napet, očekujući katastrofu ili belaj, pratio je njen pogled. Tamo nije bilo ničega. "Na onom listu paradajza!" prošaputala je, drhteći od uzbuđenja.
     Pogledao je, odahnuvši što nije ništa važno. "Izgleda mi savršeno zdravo. Doduše, moraćeš da ga isprskaš..."
     Tad umuknu. "Buba!"
     "Buba!" ponovi ona.
     "Mora da je prvo bila crv u paradajzu", reče on. "Mislio sam da je sve sterilizovano."
     "Možda ćemo imati puno buba", reče ona, ushićena. "Tritonskih buba. I muva i pauka i crva. Možda će da uđu u kuću pa ćemo morati da postavimo mrežu."
     Prošlo je toliko vremena otkako nisu videli živog stvora, osim četiri člana grupe, da je to svakako bilo značajno otkriće. "Nismo sami", reče on. "To je dobar znak."
     "Misliš da joj je ovde dovoljno toplo?" upita ona nespokojno. "Da joj donesem hranu? Šta li jede?"
     Ajvo se osmehnu. "Priroda najbolje zna. Siguran sam da je upravo sada za večerom. Ako je ostavimo na miru, verovatno će uskoro imati porodicu. Ali ću, čini mi se, morati da presnimim katalog buba da bi mogla da je prepoznaš."
     "O, hvala ti!" reče ona od srca.
     Ostavio ju je da kleči pored biljke. Ako postoje takve stvari kao što su predskazanja, ovo je sigurno bio znak da je grupa sa Tritona prošla svoj nadir.

     "Suđenje", zamisli se Groton. "Možda ima nečega u tome. Nešto svakako mora da se učini. Ta devojka je na samoj ivici." Ako se Beatriks promenila usled potresa u poslednjih nekoliko meseci, Groton je ostao isti. Činilo se da je najstabilniji među njima.
     "Setio sam se nečega, i to je mi je dalo ideju. Nečega iz psihologije životinja. Neki pas je odlutao, ili se nekako izgubio - ne znam pojedinosti - ali je posle nekoliko dana bio vraćen vlasniku. Vlasniku je bilo drago što se pas srećno vratio, ali je zato pas posle toga samo lunjao po kući, bez hrane ili odmora. Čovek se konačno požalio veterinaru. Ovaj mu je rekao da smota novine i dobro odalami psa po stražnjici."
     "To baš i nije bilo najzdravije rešenje."
     "Ali je pas bio izlečen. Činilo se da je očekivao da bude kažnjen zato što se izgubio, i nije mogao da se smiri dok kazna nije bila izvršena. Jednostavno je čekao, snužden, znajući da bez toga stvari neće biti u redu. Jedna ćuška, i pas samo što nije srušio kuću od radosti. Razumeš, računi su ponovo bili čisti."
     "Hoćeš da kažeš da će se Afra izlečiti ako dobije po turu?"
     "Ne znam. To ne bi oživelo Breda, naravno, ali krivica..."
     Groton sede. "Znaš, u pravu si za krivicu. Nema oduške; u stvari, mi je ne optužujemo. Ali suđenje? Pa, teško je reći šta bi moglo da je oslobodi krivice..."
     "Moraćeš da doneseš presudu. Mislim, da li je kriva. Da odmeriš dokaze, odrediš primerenu kaznu..."
     "Da, i meni se čini da ću morati." Ajvo je shvatao otkuda njegova nesigurnost. Svi su bili krivi, zato što ništa nisu preduzeli, koliko i Afra zbog onoga što jeste preduzela. Otkuda im onda pravo da joj sude?
     Groton je otvorio fioku rolo-stola, koju je sam napravio za svoju radnu sobu, i izvukao list hartije. Bila je to kružna mapa podeljena u dvanaest odsečaka, sa manjim krugom u sredini. Svuda oko ivice bili su ispisani simboli, kao i u nekim odsečcima, zajedno sa brojevima. Ispod većeg kruga bilo je nekoliko geometrijskih crteža imenovanih sa još simbola.
     "Ovo je njen horoskop. Kako bi bilo da ti objasnim nešto od toga a ti da mi kažeš da li je ovo o čemu razmišljamo mudro."
     Ajvo je sumnjao da će ovaj poslednji postupak pomoći, ali se već navikavao na Grotonov način rešavanja problema. Ako mu je astrološka mapa od pomoći u odlučivanju (kao što je Beatriks jednom nagovestila), samo neka izvoli. Setio se i slučajnog otkrića u sopstvenom horoskopu, koje je ukazalo na Šena umesto na njega samog. To je već bilo neobično.
     "Da li znaš šta mislim kada kažem kuće, kardinalni znaci, alhemija elemenata, analiza portmanteaua..."
     "Ponovi to još jednom, ali prebaci u prvu brzinu."
     Groton se nasmeši. "Samo te isprobavam. Nisam hteo da te vređam preteranim uprošćavanjem. Držaću se laičkih izraza koliko mogu - ali hoću da imaš na umu da ovo jeste pojednostavljeno, u toj meri da je ono što ću ti reći tek približno precizno."
     "Što mi ne bi dao sažetak, kao prošli put?" Ajvo nije hteo da kaže da detaljan tehnički opis nije bio ono na šta je pristao.
     "Zato što bi to bile u preteranoj meri moje reči. Hteo sam da te upoznam sa principima samo zato da možeš sam da shvatiš suštinu onog što mapa otkriva. Možda ćeš imati mišljenje drugačije od moga, i tvoje tumačenje bi moglo da mi pomogne da se odlučim."
     Grotonov postupak ga je podsećao na Afrin, kada je zahtevala da je opipaju. Puno značenje i vrednost njenog zahteva nisu mu se odmah razjasnili; kasnije je shvatio da je njen instinkt bio ispravan. Groton je očito imao rezerve prema ovom rešenju, ali ih je iz nekog dobrog razloga potiskivao. Bilo bi mudro učiniti mu po volji. Sve češće mu je bilo ukazivano da su njegovi pogledi zasnovani na žalosno mršavim podacima.
     "U redu! Svako svoje mišljenje, pa da vidimo koliko koje vredi."
     Groton pokaza na mapu. "Primetio si da je podeljena na dvanaest odsečaka. Ima u stvari dvadeset četiri odsečka, dvanaest iznad drugih dvanaest, ali radi praktičnosti upotrebljavamo uprošćen crtež. Postavio sam oznake oko ivice, kao što vidiš."
     "Prepoznajem brojeve od jedan do dvanaest, i to je otprilike sve." Ipak je nastavio da proučava nepoznate znake. "I Neptun! Taj simbol teško da bih zaboravio. Tu je, u šestom okviru."
     "To je dovoljno za početak. Nazovimo ga spoljni krug: dvanaest kuća, poređanih po brojevima u smeru obrnutom od smera kretanja kazaljke na satu. Kuće, uopšteno rečeno, predstavljaju okolnosti: situaciju, mogućnosti kojima osoba može da raspolaže. To, samo po sebi, nije ni dobro ni loše; osoba može da ih iskoristi ili ne. Ali one postoje, kao što postoje šahisti, o čemu smo ranije razgovarali, spremni na igru."
     "Dvanaest različitih okolnosti?"
     "Da. Prva kuća predstavlja identitet, druga imovinu, treća okolinu, i tako dalje. Ovo je zaista suviše uprošćeno..."
     "Objasnio si. Sportska prognoza."
     "Tako je. Planete se kreću kroz ove kuće, koje su zapravo podeoci nebeskog polutara. Trodimenzionalni podeoci, svakako, kao kriške pomorandže - i njih dvanaest čine nebo oko Zemlje."
     Ajvo ponovo pogleda mapu. "Znači da je središnji krug Zemlja, a spoljni je ostatak vaseljenje, izrezan u dvanaest velikih kuća, i ovo pred nama je polovina pomorandže. Dobro."
     "Dovoljno blizu. Planete predstavljaju različite načine na koje se osoba ispoljava. Sunce u prvoj kući znači..."
     "Sunce? Zar nisi rekao planete?"
     "Za nas su i Sunce i Mesec planete. Najbolje je da ovde zaboraviš ono što znaš iz astronomije; skoro da nema nijedne istinske sličnosti s astrologijom.
     "Počinjem da cenim tvoju iskrenost. Znači, Sunce je planeta."
     "Posmatrana sa Zemlje, sve su to tela u kretanju. Sol i Luna podjednako kao Venus i Pluto. Sva ona menjaju položaj na nebu. Mi ne sužavamo astronomiju; jednostavno usklađujemo pojmove za naše potrebe. Tehnički, astronomija je bila ta koja je sužavala: u početku je to bila pomoćna disciplina astrologije, a prvi astronomi su pre svega bili astrolozi. Ne postoji sukob."
     "Razumem."
     "Sunce predstavlja svrhu, Mesec osećanja, Mars inicijativu, i tako dalje. Postoje tabele u knjigama gde je sve to prikazano, ako ti je tako lakše. Tako Sunce u prvoj kući uvodi planetu svrhe u kuću identiteta. Osoba s ovim rasporedom, prema jednom objašnjenju, predodređena je da uzdiže svoje ja na ovaj ili onaj način i nastoji da vlada situacijom u kojoj se nalazi. To ne znači i da joj to i uspeva; naznačena je samo težnja. Često je više bombastična nego izuzetna."
     "Govoriš kao da imaš rezerve prema tome. Postoje li druga objašnjenja o značenju Sunca - u prvoj kući?"
     "Uvek postoje razlike u tumačenju. Ali moje rezerve su posledica pojednostavljenja. Mora se imati u vidu cela mapa, ne samo Sunce, da ne bi došlo do nesrećnih grešaka. Znaš, neko iz naše grupe ima baš taj položaj."
     "Afra!"
     "Na to sam mislio. To nije Afra, kao što vidiš iz mape: prva kuća je prazna. To je Beatriks."
     "Mislim da počinjem da kapiram. Ako se osoba rodi kada je Sunce u jednom od ovih odeljaka, to govori nešto o njenoj ličnosti - ali samo nešto, ne sve. A pretpostavljam da Sunce kod svakog mora da bude negde. Koja je druga kuća?"
     "Sticanja, između ostalog. Evo, napraviću spisak; tako je najlakše, rekao bih."
     "Pa da. Znači da Sunce u drugoj kući nalazi svrhu u sticanju. Taj čovek će juriti novac."
     "Ili će pokušavati da na neki drugi način ostvari ličnu korist.", reče Groton, ne prekidajući sastavljanje liste. "Imaš opštu predstavu. Naravno, ni sada ne postoji garancija da će se obogatiti - ali će verovatno pokušati."
     "Gde je Sunce u mom... Šenovom horoskopu?"
     "U dvanaestoj kući. To je ograničenost."
     "Svrha u ograničenosti." Ajvo razmisli o tome. "To već pušta korenje, moram da priznam."
     "Zapamti samo da Sunce, ma koliko da je važno, može da bude nadjačano od neke suprotstavljene konfiguracije na drugom mestu. I da ceo horoskop uistinu predstavlja verovatnoću a ne izvesnost. Nasleđe je očito veoma uticajno. Lav je pravi lavlji znak, ali miš rođen u znaku Lava ostaje miš."
     "Zapamtiću", prihvati Ajvo, smešeći se. "Lavovski Miki."
     "Obrati pažnju na položaj Sunca u Afrinom horoskopu."
     Ajvo je još jednom osmotrio mapu, našavši da ga sad manje zbunjuje. "Je li to ovaj kružić sa tačkom u sredini? U devetoj kući. Ali nije sam tamo."
     "Svakako da nije sam, i ovo je u izvesnom smislu izuzetan horoskop. Ali hajde da sada zanemarimo ostalo. Simbol Sunca se nalazi blizu ivice, kao što vidiš, praćen ekliptičkim položajem u stepenima i minutima, a s unutrašnje strane je zodijački znak, o kome ćemo uskoro govoriti."
     "Šta predstavlja deveta kuća?"
     "Shvatanje, svest, znanje."
     "Afra, dakle, nalazi svrhu u shvatanju. To znači da teži poimanju stvari i, ako joj nasleđe podari visoku inteligenciju, steći će veliko znanje."
     "Objašnjenje kaže: Sunce u devetoj kući usmerava praktičnu svrhu života ka težnji da se uzdigne ego kroz visoka načela i široka interesovanja. Ovaj položaj uvek uslovljava svesnu težnju prema intelektualnom razumevanju ili veri. Osoba rođena u ovom znaku je, u najboljem slučaju, sposobna da primeni korisna znanja i istinsku mudrost u svakoj situaciji, dok u najgorem slučaju teži da posmatra stvarnost sa samodopadnom netrpeljivošću ili licemerjem."
     "To zvuči dovoljno precizno. A zapravo je tako uopšteno da bi moglo da se primeni skoro na svakoga."
     "Pokušaću da budem određeniji - za svaku planetu. Ne možeš da podeliš čitav ljudski svet na dvanaest grupacija a da ne budeš uopšten. Kada proverimo položaj deset planeta u dvanaest kuća sa dvanaest znakova, i proverimo vladajuće simbole i opšte ustrojstvo, počinjemo da stičemo sliku kakva se dobija pomoću makroskopa. A sad mi reci gde vidiš Mesec?"
     "Odmah pored Sunca. U istoj kući."
     "Mesec predstavlja osećanja."
     "Znači da je osećanje u razumevanju. Znati je znači voleti je?" Rekao je to olako, ali je bio svestan da se upravo to njemu dogodilo.
     "Ne, to je spoljni utisak, izvan uticaja njenog horoskopa. Ovde je važno šta ona shvata i oseća. Tačnije: Mesec u devetoj kući usmerava celokupno lično iskustvo ka pitanjima morala, uzdižući ciljeve i motive iznad praktičnih potreba. Ovaj položaj preuveličava zaokupljenost idejama i motivima. Osoba rođena u ovom znaku u najboljem slučaju uspeva da posmatra stvarnost uz potporu razumevanja za svako ljudsko svojstvo, dok je u najgorem slučaju sklona da brine zbog apstraktnih stvari i potiskuje svaki nagon za delovanjem. Prepoznaješ li Afru u ovome?"
     "Da, na neki način. Znaš, ovo je... Dobro, zar sve ovo nije suviše lično? Imam osećaj da zavirujem u stvari koje me se ne tiču." Primetio je da time prećutno priznaje da prihvata astrologiju, ali ga nije bilo briga. "Telesna nagost je jedno, ali..."
     "Dobra primedba. Smatram da je detaljni horoskop neke osobe veoma sličan poverljivim podacima koji se poveravaju advokatu ili svešteniku. Ili medicinskom ili finansijskom izveštaju. Zbog toga sam oklevao da ti pokažem njenu mapu. Ali ako treba da donesem presudu koja bi mogla da utiče na čitav njen život..."
     Ajvo ga je razumeo. "Ja ću... čuvati ovo kao tajnu. Čak i ako ona ne veruje u astrologiju, ili ja, ipak je to..."
     Groton pređe na sledeći element. "Ekliptički znaci određuju narav. Ima ih dvanaest, poređanih slično kućama, ali se s njima ne podudaraju. Zbog toga moramo da unesemo njihove simbole: oznake duž ruba su približne budući da znaci nisu geometrijski predstavljeni kao što su kuće. Gde sada vidiš Sunce?"
     "Sunce je mešanac između znaka za kvadratni koren i grbave muzičke note."
     "To je Kaprikorn, Jarac. Ovo je..."
     Ajvo ga prekide da bi razjasnio vezu koja ga je opsedala. "Šta si rekao da je Šen?"
     "Arijes, Ovan. Njegov simbol možeš da prepoznaš po raširenim rogovima, u ovom slučaju se nalazi u rašljama dvanaeste kuće."
     "Vidim. Krug s roščićima."
     "Ne, ne taj; to je Taurus, Bik. Sledeći iznad njega."
     Ajvo pronađe pravi simbol. "Znači, tako razdvajate ovce od koza! Ali šta će Ovan na Jarčevoj mapi? Mislio sam..."
     "Sve kuće i svi znaci pojavljuju se na svim mapama. U ustrojstvu jedinke ima pomalo od svega. Ali položaj planeta pokazuje posebnost svake osobe. Šenovo sunce je u Ovnu, dok je kod Afre Mars u Ovnu; potpuno različite stvari, uveravam te."
     "Sunce je važnije?"
     "Zavisi od rasporeda. Uglavnom jeste; zato ga i koriste popularizovani horoskopi, iako je to kao kad kažeš da ti je mozak važniji od srca. Ovan slučajno vlada mozgom. Ali ne možeš bez jednog kao ni bez drugog. U Afrinom slučaju, Mars ima veliku težinu, i možda je čini osobom vatre koliko je to i Šen. Ali, kombinacija Sunca, Meseca i Merkura u Jarcu vrši ogroman pritisak na osobu zemlje - dobro, neću sad da se upuštam u subjektivno tumačenje. Ovo je obrazac KANTE, i planeta-DRŠKA, a to je Mars, otkriva posebno svojstvo ili važan smer interesa. Stoga ovaj vid njene mape pokazuje inicijativu i izuzetno samosavlađivanje."
     Ajvo je počinjao da se gubi, sasvim kao onomad kad je Bred pokušao da mu pruži 'pojednostavljeno' objašnjenje. Međutim, ipak je video oblik kante, sa drškom na levoj strani i polukrugom ispunjenih kriški na desnoj. "Znači da je način na koji je Afra po svom nahođenju naumila da oživi Breda, ne misleći na rizik ili šta će biti posle toga - bio zapisan u trenutku njenog rođenja? Zato što se dogodilo da Mars bude u Ovnu? A ti si mogao da predvidiš..."
     "Nije baš tako jednostavno, Ajvo. Postoji tako mnogo drugih činilaca, i moglo se dogoditi da ona reaguje na savim drugačiji način. Kajanje nije opravdanje. Ali ja sam zaista predvideo neku vrstu krize. Postojala je aktivnost Saturna otprilike u ovo doba njenog života, uz uticaj Marsa koji je izgleda bio krivac za njen prethodni problem sa Bredom. Kada je Bred nastradao. U sledećoj godini vlada Uran. To su tri krize za nju, prilično gusto nanizane, ali vreme može da odstupi za godinu ili više tamo ili ovamo, i ja jednostavno nisam u stanju da precizno odredim nijednu od njih."
     "Ali sve su prilike da će imati i treću krizu, podjednako ozbiljnu kao prve dve, u istoj godini?"
     "To bi otprilike bilo to, rečeno na tvoj način. Zapamti, ne tvrdim da..."
     "Zapamtiću. Mogu li da pogledam mapu i sam proučim tumačenja? Rekao si da ti je potrebno nezavisno mišljenje..."
     "Ne verujem da ćeš saznati mnogo, Ajvo. Potrebne su godine da..."
     "Kladim se da negde u mom horoskopu stoji da volim sam da se pozabavim stvarima."
     "Ne baš tako." Groton tada zastade, shvativši sugestiju. "Kako želiš. Ovo su tekstovi. Ovo su liste simbola koje sam ispisao, mapu već imaš. Postoje stvari koje ti nisam još objasnio, kao što je veliko trojstvo u vatri, i..."
     "Mislim da imam dovoljno za početak. Recimo da mi daš oko jedan sat za ovo. Možda ću strašno da zastranim, ali ću se truditi da zauzmem svoj stav. A onda ćemo moći da odlučimo o suđenju. I mislim da bi mi dobrodošle i druge mape, radi poređenja."
     "Zapisano u zvezdama", reče Groton, dobroćudno popuštajući, i ostavi ga.
     Ajvo je prvo pregledao Beatriksinu mapu. Bio je to krug izdeljen na dvanaest odsečaka kao i onaj prvi, ali su se oznake razlikovale. U sredini je bilo dato vreme i mesto njeno rođenja: 20. februar 1943, 6:23 CST posle ponoći, Dalas, Teksas. 33N 97W. Geografske koordinate, zaključio je. Ispod toga se nalazilo nekoliko matematičkih zabeleški i reč 'ljuljaška'. Zanemario je sve ovo i usredsredio se na simbole.
     Pronašao je Sunce u prvoj kući, baš kao što je Groton rekao. "Svrha u identitetu", promrmljao je i listao najbliži tekst dok nije našao poglavlje 'Planete u dvanaest kuća'. Pogled u objašnjenje uverio ga je da je pravilno zaključio.
     Sada je sa više pouzdanja pronašao Mesec u sedmoj kući. "Osećanje u zajedništvu", reče i proveri listu. Našao je to mesto i pročitao: "...u najboljem slučaju u stanju je da pronađe zajedničke elemente u odnosu sa svakom drugom osobom, dok u najgorem slučaju ume sebi nepotrebno da oteža život." Setio se interesovanja koja su delili za poeziju i muziku, koja su bila otkrivena tek kada se pojavila potreba za razgovorom i druženjem, i klimnuo je glavom. Prisetio se i njene snažne lične reakcije na Afrinu ludost.
     Zatim je potražio znake. Njeno Sunce je bilo u Ribama: svrha u saosećanju. Prva knjiga bila je otvorena na kućama i hteo je da tu ostane, te je otvorio drugu. Ovaj tom je bio star i izlizan.
     "Ribe daju veoma osetljivu prirodu..." pročitao je. "Težnja da se razumeju bližnji i da im se oprosti, da se saživi sa njima i iznad svega da se pritekne u pomoć svima ugnjetenima na svetu... ponešto tužan idealizam... često slična Pepeljuzi u praktičnim životu..."
     Zastao je da razmisli o ovome. Bio je to najbliži opis Beatriks koji je mogao da zamisli. Odeljak kao da je bio pisan imajući nju na umu.
     Okrenuo je naslovnu stranu:Astrologija i njena praktična primena, od E. Parkera. Prevod sa holandskog. Objavljena 1927. godine.
     Petnaest ili više godina pre nego što se Beatriks rodila.
     Ponovo je pogledao mapu i pronašao Mesec u Devici. "Osećanje u poistovećivanju", pomislio je. U knjizi je stajalo: "Postoji velika ljubav prema lepim umetnostima, posebno prema literaturi. Često se uživa u umetničkim delima, bez posebnog ispoljavanja istog..."
     Sada već uzbuđen, prešao je na drugi tekst - objavljen 1945, od izvesnog Marka Edmunda Džounsa - i potražio Mesec u Devici, radi potvrde. "Reaguje na druge osobe sa dubokom glađu za zajedničkim doživljajem..."
     Budi objektivan, reče sebi.Samo reaguješ na ono što se podudara.
     Ali se ipak pitao...
     Izvukao je Afrinu mapu i počeo da proučava elemente i da pravi zabeleške. Uprkos tome, ubrzo se izgubio u mnogobrojnim činiocima, i otkrio neka neslaganja među tekstovima. Na kraju je odlučio da postupi na praktičan način: načinio je tabelu skraćenih elemenata, tako da može ih da posmatra kao celinu:

     PLANETA KUĆA ZNAK OPIS
     Sunce 9. Jarac Svrha u razumevanju pristras-
     nost
     Mesec 9. Jarac Osećanje u razumevanju pris-
     trasnost
     PLANETA KUĆA ZNAK OPIS
     Mars 12. Ovan Inicijativa u samosavlađivanju
     stremljenju
     Venera 8. Strelac Sticanje u obnavljanju uprav-
     ljanju
     Merkur 9. Jarac Duhovnost u razumevanju pri-
     strasnosti
     Jupiter 6. Vaga Oduševljenje u dužnosti, jed-
     nakosti
     Saturn 7. Strelac Osećajnost u zajedništvu up-
     ravljanju
     Uran 4. Lav Nezavisnost u domu, sigurno-
     sti
     Neptun 6. Škorpija Obaveza u dužnosti, kreativ-
     nosti
     Pluton 5. Devica Opsesija u poreklu, poistove-
     ćivanju

     Ajvo osmotri svoj proizvod s ponešto osujećenim ponosom. Pretvorio je nerazumljiv horoskop u razumljiv: sveo je obimnu građu na suštinu. Haos u red, tako reći - i opet nije znao šta da radi s tim. Bilo je tu mnogo pristrasnosti, vezane sa svrhom, osećanjem i duhovnošću, i to je svakako imalo sličnosti s Afrinim porivima. Ali je i razumevanje bilo povezano s iste tri osobine. Zatim je tu bilo oduševljenje za dužnost i jednakost; obaveza u dužnosti i kreativnosti; opsesija u poreklu i poistovećivanju.
     I šta mu je sve ovo kazalo o njenoj mogućoj reakciji na suđenje na Tritonu? Da li bi joj ono pomoglo ili bi je odvelo u samoubistvo? Ili bi sve prozrela i ismejala?
     Afra je bila osoba, a ne mapa ili tabela.
     Trebalo je da astrologiju prepusti Grotonu.
     Ajvo protrese glavom koja je pucala, kao da će time osloboditi koristan zaključak, i odloži papire u stranu. Zatim ode u svoj stan i uze kutiju u kojoj su se nalazili njegovi beskorisni artefakti sa Zemlje. Nije stigao da ih vrati u odelo posle topljenja. Novčić je trebalo da bude među tim drangulijama... Da, njegovi ispitivački prsti pronađoše disk. Izvukao ga je ne pogledavši, bacio uvis, uhvatio i pokrio dlanom. "Glava da joj sudimo, pismo da batalimo", reče glasno. Onda pogleda.
     Bio je to žeton za autobus, nije imao ni pismo ni glavu.

     Groton kucnu, zahtevajući pažnju. "Nema potrebe da budemo suviše formalni. Ajvo, određen si za tužioca. Molim, iznesi slučaj."
     Ajvo ustade, osetivši se na trenutak kao da se zaista nalazi u sudnici i obraća se dvanaestočlanoj poroti. "Harolde, ovim nameravam da nepobitno dokažem da je Afra Samerfild svesno i sa zlom namerom umorila Bredlija Karpentera. Ona..."
     Afra besno skoči na noge. "Kakve reči! Od svih besmislenih, neosnovanih, uvredljivih..."
     Ućutala je, videvši da ostali sede nemi i svečani.
     Groton se polako okrete i obrati joj se. "Naravno, slobodna si da se izraziš, Afra. Ali bilo bi bolje da pustiš Beatriks da govori u tvoju odbranu. Neophodno je da utvrdimo istinu u ovom slučaju, ako ćemo da živimo u miru ovde."
     Pokorila se, dirljiva u svom jadu i iznenadnoj nesigurnosti. "Da, svakako, Harolde. Razumem."
     "Ajvo, nastavi molim te."
     "Pred nama je uobražena i razmažena mlada žena iz visoke srednje klase. Vaspitana je da smatra sebe višom od običnog naroda, zbog čistote krvi, imovnog stanja porodice i kvaliteta obrazovanja. Ona poseduje bistar um i teži da smatra nižim od sebe, iz istog razloga, duhovno sporije osobe. Istovremeno, zavidi onima sa dokazano većom inteligencijom, budući da takve osobe, po njenom mišljenju, zauzimaju višu lestvicu u hijerarhiji. One su, rečju, nadmoćne."
     Afra ga je zapanjeno posmatrala. "Zaista veruješ u to? Da sam..." Ali tu ponovo zastade, kad postade svesna njegovog službenog držanja. "Žao mi je. Neću više upadati."
     "Zamislite sada situaciju koja je nastala kada se zaposlila na orbitirajućem Projektu Makroskop, kao sekretarica sa visokim ovlašćenjima. Većina - skoro sve izučeno osoblje ovde, imalo je veće obrazovanje i prirodne sposobnosti od nje. U poređenju s njima bila je i neuka i tupa. Ovo ju je svakako dovelo u stanje neprestane zavisti. Niko ne voli pomisao da je podređen ili da ga drugi smatraju takvim, bez obzira kako stvari zaista stoje."
     Ajvo je nameravao da preuveliča slučaj, ne verujući lično u sve to, ali je otkrio da se slaže sa sopstvenom retorikom. Optužujući nju imenovao je neke svoje osobine. Sam se osećao podređen, i to mu se nikada nije dopadalo. A Afra jeste bila intelektualni skorojević.
     "Štaviše, ovo osoblje je bilo sastavljeno od pripadnika više rasa. Negroidni, mongolski tip i polutani, i svi sa višim počastima od nje, nasledno i društveno. Čak su i neki službenici za održavanje bili u stanju da osvoje privilegije koje ona nije mogla. Setite se, rođena je u Džordžiji. Za nju su sve ove osobe - crnje, žuće i žabari, podnošljivi dok su 'na svom mestu' ali nikad priznati kao jednaki, a kamoli bolji. Osim toga, bili su drugih nacionalnosti i ideologija: socijalizam, komunizam i fašizam. Za nju je podrigivanje posle jela prostakluk, a pozdrav ljubljenjem u obraz između pripadnika istog pola - gnusan."
     Išao je predaleko, pominjući tričarije, ali nije mogao da se zaustavi. Iz njega je izlazilo nakupljeno ogorčenje, a ona ga je oličavala. Bio je besan na nju zato što ju je voleo.
     "Ali ju je jedna stvar ipak zadržavala tamo, uprkos očiglednoj nepogodnosti za taj posao. Upoznala je privlačnog mladog naučnika, Amerikanca, neznatno inteligentnijeg od sebe, koji je bio voljan da se druži. Ona je - postala opčinjena njim." Prevod: Ajvo je bio ljut zato što je Afra volela Breda...
     Afrino čelo preseče bora a lice joj buknu, ali se nije pomerila niti je progovorila.
     "Ali se na kraju ispostavilo, posle kratke ali prisne veze, da ju je ovaj Amerikanac obmanuo. Bio je mnogo većih umnih sposobnosti od nje, sa namerno pogrešno datim podacima o tom pitanju. Imao je znatno veće obrazovanje, i posmatrao je ono što je za nju bilo veridba pred brak, samo kao prolaznu zabavu. Štaviše, predložio joj je da svoje usluge prepusti jednom njegovom poznaniku. Ona se tako našla u najnižem položaju koji je mogla da zamisli: postala je takozvano belo roblje."
     Beatriks se uznemireno pomeri. "Ajvo, to je užasno. Nemaš prava da je optužiš za..."
     Više nije osećao gnev, bio je hladan. "Za de facto prostituciju? Nisam to ni hteo. Samo sam dokazivao da ju je Bredli Karpenter smatrao razbibrigom. Njegov pravi cilj..."
     "Preteruješ", upozori ga Groton. "Ne sudimo Bredu."
     Ajvo je rado napustio tu temu. Bred je, na kraju krajeva, bio njegov drugar. Znao je kakav je Bred, već dvadeset godina: učtivi, oprezni, bezbojni Šen. Ako je Bred bezobzirno koristio ljude, šta bi tek Šen učinio?
     "Na kraju se pokazalo da je njen budući verenik i sam bio mešane krvi: mulat ili nešto gore, po njoj. I odrastao je u koloniji slobodne ljubavi, gde je moral u običajnom smislu bio nepoznat. Saznala je da nije prva koja je bila bliska s njim; da je u stvari tek poslednja u podugačkom nizu devojaka - i mladića - svih rasa."
     Vajna osuda! Ajvo je sam bio podjednako konzervativan kao Afra, i isto toliko pun predrasuda, uprkos svesti o svom poreklu. A ipak je živeo po običajima projekta, sve dok se ovaj nije raspao. Kada se kasnije sretao s tamošnjim devojkama, priuštio bi sebi uobičajene radosti. Neupućeni bi ovo smatrali čistim promiskuitetom. Međutim, projekat je stvarao posebnu povezanost: njegovi vaspitanici su imali isto nasleđe, i među njima nije bilo ograničenja. Zar je postojalo nešto prirodnije od duhovnog i telesnog zajedništva, kada se na taj način obnavlja deo onog šireg drugovanja?
     Ajvo je bio šokiran Afrinom nagošću i ponašanjem kada je onomad tražila da je opipaju - ali to je bilo zato što nije pripadala projektu. Da je bio zaista nepristrasan, ne bi bio u neprilici. Ona je bila postojana u svojim stavovima, tada, i u svojoj vezi sa Bredom, dok je on, zapravo, bio licemer. Njemu je trebalo suditi, ne njoj...
     Bilo je vreme da se sredi, da ne bi ponovo zastranio. Pokazao je prema Afri. "Nije naše, kao što nije bilo njeno, da sudimo o moralu Bredlija Karpentera. Mrtav je, zaslugom ove žene. Na nama je da utvrdimo da li je okrivljena imala motiv da počini ubistvo - a imala ga je, sudeći po licemernim shvatanjima. Njen čin mora se posmatrati u ovom svetlu. Presuda može da bude samo jedna: kriva je."
     Govorio je dobro, ali se osećao uskogrudo i bolesno. Ovo suđenje otkrilo mu je neprijatne stvari o njemu samom.
     Beatriks, branilac po dužnosti, preuzela je reč. Sada je već bila ispijena, i brižna, ali joj je glas bio čvrst. "Harolde, sve je ovo pogrešno. Ajvo je preuveličao stvari. Ne postoji niko ko ne bi bio osuđen takvim načinom rasuđivanja. Afra je pokušala da povrati čoveka koga je volela, učinila je sve što je mogla, ali nije uspela. Niko drugi ništa nije preduzeo. Mi bismo ga ostavili da iščili tamo u kadi. Da je znala šta će se dogoditi, nikada ne bi..."
     "Ne", reče Afra. "Nisam mogla da podnesem da ostane onako, kao pihtija, ili kao idiot. Bilo je bolje da umre, nego ovo."
     Ajvo se sledi... Beatriks je dobro vodila slučaj - a Afra ga je upravo minirala.
     "To nije istina!" reče joj Beatriks. "Ti samo misliš da treba da preuzmeš krivicu zato što je umro. Ali on je to sam učinio - namerno se suočio s razaračem."
     Afra je zurila ispred sebe. Beatriks je bila u pravu. Afra nije nameravala da ubije Breda. Preduzela je bezizgledan rizik samo da bi ga povratila - iz mrtvih, u stvari. Njen neuspeh nije posledica zle namere.
     "Imaš nešto da izjaviš u svoju korist?" Groton upita Afru, trenutak kasnije.
     Nije bilo odgovora.
     "U tom slučaju, pošto sam saslušao viđenja i kako sam već upoznat sa pozadinom ovog slučaja, ovlašćen sam da donesem nepristrasnu odluku."
     Groton je igrao do kraja, ali je Ajvo imao utisak da je ovo 'suđenje' otišlo bestraga. Afra se nije propisno branila, i nije mogla da bude službeno oslobođena krivice. Ništa nisu postigli.
     "Proglašavam optuženu krivom za predrasudno držanje u pogledu dobrobiti pokojnika, Bredlija Karpentera. Motivi za otvoreno, planirano ubistvo ipak nisu dokazani, i može se dati više tumačenja za postupke optužene. U najgorem slučaju, bili su nepromišljeni. Stvarno oruđe ubistva izgleda da je bila pojava koju nazivamo razarač, u kombinaciji s pogrešno shvaćenom svrhom procesa topljenja. Popravak optužene stoga je, po svemu sudeći, izvodljiv."
     Brate mili, hoće li Afra ovo da proguta?
     "Hoćeš da kažeš da je bio nesrećan slučaj?" upita Beatriks. "A ona ipak mora da ispašta zbog toga?"
     "Tako nešto." složi se Groton. "Nepromišljenost je, rekao bih, jasno navedena u mojoj presudi."
     "Onda je valjda sve u redu."
     Ajvo klimnu u znak slaganja.
     "Stoga te osuđujem, Afra Samerfild iz Džordžije, na izgonstvo iz zajednice ravnopravnih ljudi, do trenutka kada će neutralizacija pomenutog razarača izgledati ostvariva, tako da nikada više nijedna druga osoba ne bude ugrožena. Ovo će se smatrati popravnom merom. Dalje: pošto je za sve ovo u izvesnoj meri bio odgovoran i tvoj ponos, ova kazna uključuje i vreme provedeno u teškim poslovima. Preuzećeš održavanje bašte i kuvanje i pranje za ceo logor na Tritonu i nećeš napuštati prostor bašta-kuhinja-vešernica, osim kada nameštaš krevete i obavljaš druge uslužne poslove koji budu potrebni ili ti ih daju ostali članovi ovog logora. Ovaj rad će prestati samo ako grupa napusti sadašnje boravište, i tada ćeš moći da podneseš molbu grupi za ponovni prijem u zajednicu, na probni period. Do tog trenutka niko ti se neće obraćati po imenu, niti ćeš ti imati prava da nazoveš bilo kog člana grupe njegovim imenom."
     I Afra, začudo, klimnu glavom. Želela je da bude kažnjena!
     "Ova kazna", reče Groton pošto je poćutao, "odložena je, zbog..."
     "Ne!" reče Afra ravnim glasom. "Kazna je pravedna."
     Groton je imao na umu samo usmeni prekor. Afra, naslutivši to, zahtevala je da kazna bude izvršena. Naravno, imala je pravo na to. Ali, da li su joj tako pomagali da se oporavi ili su samo pothranjivali njen mazohizam?

     "Devojko", odreza Ajvo u interkom.
     Posle nekoliko sekundi začu se Afrin glas. "Gospodine?"
     "Javi se u salon radi razgovora."
     Pojavila se poslušno, odevena u skromnu crnu suknju koja je padala ispod kolena i bluzu dugačkih rukava, preko koje je obukla prostranu kućnu haljinu. Kosa joj je bila pokupljena u neuglednu maramu, tako da je donekle podsećala na opaticu.
     Nemo je stajala, čekajući da joj se obrati.
     "Sedi."
     "Gospodine?"
     "Sedi, hoću nešto da ti pokažem"
     Spustila se na najneudobnije moguće mesto.
     Ajvo stade pred tablu koju je postavio. "Koncepcija kosmologije", reče zauzimajući držanje predavača. "Raspoložive činjenice pokazuju da je naša vaseljena u stanju neprekidnog širenja. Proračuni nagoveštavaju da postoji granica tog širenja, određena promenljivama koje su suviše složene da bismo ovde govorili o njima. Radi praktičnosti, zamislićemo vaseljenu kao taj četvorodimenzionalni okvir iza kojeg naš trodimenzionalni prostor i materija ne mogu da se šire: granice kosmosa. I smatraćemo da su ove četiri dimenzije po prirodi prostorne, iako je u stvari vaseljena skup od N dimenzija, sa samo nekoliko prostornih i mnogo onih koje su u međudejstvu sa prostornim ravnima na posredan način. Jesi li razumela?"
     "Na koje druge dimenzije misliš?"
     "Vreme, masa, intenzitet, verovatnoća - bilo koje izmerljivo ili teorijski izmerljivo svojstvo."
     Klimnula je glavom, i video je da ju je zainteresovao. Ništa bolje od nekoliko nedelja na suvoparnim poslovima u domaćinstvu pa da zvezdana prostranstva postanu još privlačnija. "Sad pretpostavimo da trodimenzionalni kosmos koji poznajemo može biti sažeto predstavljen: kao jednodimenzionalna nit." Povukao je liniju na tabli. "Ako više voliš, možeš da je zamisliš kao uže ili odsečak cevi, koji u sebi sadrži tri dimenzije, ali konačan i savitljiv." Dopunio je svoj crtež:

     "Sasvim jasno", reče ona. "Cev makroskopskog obima predstavljena linijom."
     "Naša četvrta prostorna dimenzija je sada predstavljena dvodimenzionalnom figurom - krugom."
     Obrisao je odsečak cevi i nacrtao krug na tabli. "Naša linija se nalazi u ovom krugu. Recimo da se pruža od tačke A do tačke B unutar kruga." Ucrtao je i to:

     "Krajevi vaseljena", složi se ona.
     "Nazovimo ovu trodimenzionalnu liniju u četvorodimenzionalnom krugu tek rođenom vaseljenom, ili sasvim malo starijom."
     "Legendarni veliki prasak."
     "Da. A sada, kako će naš nepromenljivi krug primiti našu promenljivu liniju - ako se ta linija produži? Recimo ako se linija AB produži do 2AB?"
     "Morala bi da se uvija", reče ona odmah.
     "Baš tako." Obrisao je crtež i nacrtao drugi sa zakrivljenom linijom:

     "Naša vaseljena se širi već neko vreme", nastavio je. "Kako bi predstavila stostruko produženje?"
     Ustala je, prišla tabli, uzela kredu od njega i nacrtala, umesto poslednje, složeniju figuru:

     "Vrlo dobro", reče on. "A produženje hiljadu puta? Milion puta?"
     "Zakrivljenja bi dobila svoja zakrivljenja", reče ona, "ako pretpostavimo da je tvoja linija neograničeno savitljiva. Mogu li da nacrtam detaljan odsečak?"
     "Možeš."
     Učinila je to, pažljivo:

     "Ovo bi pravilo veće petlje", objasnila je, "a male bi bile jednako podeljene, dok tvoj krug ne bi postao gusta masa niti. Promer i savitljivost ove linije bili bi jedino ograničenje ovog procesa."
     "Odlično", reče on. "Sedi."
     Na trenutak se narogušila, a onda se setila svog pojožaja. Sela je.
     "Pretpostavljajući da je ova kosmologija ispravna", podučavao je, "obratimo pažnju na izvesne pojave." Pokazao je kredom. "Naša linija dodiruje sebe na mnogo mesta, podjednako kod malih i većih zakrivljenja. Šta ako bi bilo moguće preći mesta dodira, umesto da se na uobičajen način putuje duž naše linije?"
     "Duž linije od jedne do druge tačke u svemiru? Kao od Zemlje do Neptuna?" Klimnuo je glavom.
     "Zašto?" Zastala je, shvativši mogućnost. "Ako su Zemlja i Neptun na zakrivljenjima koja se dodiruju, moglo bi se preskočiti sa jedne na drugu planetu za, doslovno, nikakvo vreme."
     "Recimo da je to ovde slučaj, i da su ta susedna zakrivljenja ovde. "Pokazao je vrh prvog većeg zakrivljenja. "Pretpostavimo da ukupne pripreme čine da trajanje jednog skoka bude stvar nekoliko sati. Koliko bi bilo potrebno da se stigne od Zemlje do Alfe Kentauri?"
     "Zavisi od njenog položaja i rasporeda. Moglo bi da bude u jednom skoku, ili bi bilo potrebno nekoliko meseci skakanja. Na taj način bi se lako obišla cela Galaksija - ako je ovo viđenje prirode prostora tačno."
     "Makroskop ukazuje da je tako."
     Odmah je povezala. "Znači da je polazište razarača teorijski dostupno?"
     "Da."
     Ona ga pogleda, očima u koje se vraćao život. I ona je, poput Beatriks, smršala, ali je još bila prelepa. "Koliko dugo nosiš tu košulju?"
     On zamuca, potpuno zatečen. "N-ne znam. Zašto?"
     "Predugo. Mogu li?"
     "Ja..."
     Stala je iza njega, izvukla mu košulju i raskopčala je. Svukla je sa njega i tutnula pod mišicu. Poljubila ga je ovlaš u obraz i otišla, ostavljajući ga pomalo ošamućenog.
     Bilo mu je prisilno pokazano ko je taj ko vodi ovu igru.
     Miš rođen u znaku lava ostaje miš, setio se. Afra, koliko god nisko da je pala, ostala je jača ličnost od njega.
     Šest sati kasnije košulja mu je vraćena, čista i mirišljava.
     Potražio je Afru, ne znajući šta da kaže i da li da to kaže - i pronašao je kako kleči na Bredovom grobu, sa cvećem grahorice u ruci, i suzama na obrazima.
     A šta je drugo očekivao?

     Zemlja: grad: "nerazvijen" kraj.
     Deca su se igrala u skučenom, prašnjavom dvorištu, gađajući kamenjem razbijenu bocu. Odeća im je bila prljava i natopljena znojem; bila su bosa. Sva su bila mršava, i njihovo držanje i izgled govorili su o neuhranjenosti.
     U kući je nemirno spavalo bolesno dete. Po obrazu su mu milile muve i uzletale kad god bi se pomerilo. Mališan je ležao na pocepanom dušeku, s nagomilanim smećem odozdo. Bubašvabe su virile iz rupe na zidu na mestu gde je otpao žuti gips.
     U susednoj sobi je sed muškarac ležao ispred treperavog televizijskog ekrana, potežući povremeno iz bokaste boce sa viskijem. Bio je prljav koliko i deca.
     Ajvo je zamišljao mogući razgovor s tim čovekom, kad bi razgovor bio moguć:
     "Propašćeš ovde. Zašto se ne preseliš u bolji kraj?"
     "Ne mogu to sebi da priuštim. U dugovima sam."
     "Zašto onda ne potražiš bolji posao? Ekonomija cveta; mogao bi da zaradiš mnogo više novca."
     "Pokušao sam. Tamo su mi rekli da nisam dovoljno obrazovan."
     "Što se onda ne upišeš u neku školu? Na neki od besplatnih tehničkih univerziteta?"
     "Primaju ograničen broj polaznika za svaku oblast; ovaj ovde je pun do 1985."
     "Dobro, zašto se onda ne preseliš u... oh, jasno mi je."
     Ajvo odloži šlem i naočari i zatrese glavom. Ovo je bilo doba izobilja, s rekordnim nacionalnim dohotkom i privlačnim radnim mestima, kad se vapilo za osobljem. Ali makroskop je ipak pokazivao istinu: da li zbog ovog zatvorenog kruga ili neke njegove varijante, ljudi su živeli u bedi. Uslovi stanovanja koje je upravo video bili su tipični za pretežni, i rastući - a ne opadajući - deo stanovništva.
     Postojalo je vreme, ne tako davno, kada su samo obojeni Amerikanci živeli ovako. Doći će vreme, uskoro, kada će samo bogati živeti drugačije.
     Zašto bi žalio što ostavlja ovaj kutak svemira?
     Ali jeste, ipak.

     Groton je posmatrao ekran dok je Ajvo vodio sliku do Neptunovog diska. Moćna isparenja kovitlala su se na prividnoj udaljenosti od hiljadu milja, izbacujući velike gejzire boja.
     Pet stotina milja, četiri, i bilo je lako zamisliti da se nalaze na lađi koja se sprema da pristane, i osetiti silovito penušanje metanske oluje. Tamna tačka na koju se bio usredsredio, sada se pokazala kao oko uragana - koje je samo imalo prečnik od tri stotine milja, i bilo zastrašujuće duboko. Gas vodonika prozirno se kovitlao u središtu, a duž ivica je jurio gust metan, otežan kristalima amonijaka. Brzina vetra na površini koju su trenutno mogli da vide, bila je četiri hiljade milja na sat.
     Litice oblačnog zida se uzdigoše, titanske, prozirne, smrtonosne. Onda nastade senka kada je izgubio kanal, pronašao ga i ponovo izgubio. Stotinu milja niže cev je bila široka samo nekoliko desetina milja, treperila je, ubrzano se sužavajući. Konačno sasvim nestade: ili suviše uska da bi bila pronađena, ili rastvorena u zgusnutoj atmosferi pet stotina milja ispod ulaza. Preostalo je nešto svetlosti, ali se i ona sa dubinom brzo gubila.
     Hiljadu milja niže: i dalje uskovitlani gasovi i leteći olujni kristali. Dve hiljade: isto. Tri hiljade - nigde čvrste površine.
     "Ima li ova planeta površinu?" nervozno upita Ajvo.
     "Trebalo bi", reče Groton. "Negde. Ukupna masa je suviše gusta da bi bila sva od gasa."
     Četiri hiljade. Pet.
     "Siguran si da su ti merači podešeni? Možda nismo toliko duboko koliko nam se čini."
     "Siguran sam. Ova đavolja planeta je pogrešna!"
     Šest, sedam.
     Na osam hiljada milja ispod vidljive površine naišli su na prvu čvrstu materiju: slojeve sleđenog amonijaka. Makroskopska slika postajala je nejasna: u tom mrazu nije bilo radijacije u dovoljnom opsegu.
     Na devet hiljada, pravi vodeni led: tvrd kao kamen, mutan.
     Deset hiljada: isto.
     "Sada smo na dve trećine puta do jezgra - i ništa osim leda?" upita Ajvo.
     Signal je postao gotovo neprepoznatljiv; ali na dubini od skoro dvanaest hiljada milja naiđoše na kamen.
     "Shvataš li", prošapta Groton, "da je sam Neptun manji od Zemlje. Prečnik jezgra je manji od osam hiljada milja..." Pogledao je brojke merača, koji su se odjednom raščistili. "Ali kakvo jezgro! Tungsten, zlato, platina, iridijum, osmijum - najteži elementi u vaseljeni, naslagani ovde! Zamisli kakav je to zlatni rudnik!" Zastao je. "Zlato? Slobodno ga baci! Ono čega ovde ima..." Odustao je.
     "Zar je sve od plemenitih metala?"
     "Oprosti - zaneo sam se. Ne, ima sedamdeset procenata gvožđa, a ostatak je uglavnom kiseonik i silikon. Oni teški elementi su mi prosto skočili u oči. Ali ima ih dosta, u odnosu na ono na šta smo navikli. A odnos će rasti sa dubinom. Veoma čvrsta litosfera. Ali bi i trebalo da bude. Po mojoj računici, otprilike dve trećine mase planete trebalo bi da se nalazi u jezgru - a jezgro nije veće od naše Zemlje. Moj Bože, nisam razmišljao o tome! Ovo jezgro - moralo bi da ima deset, jedanaest puta veću gustinu od prosečne Zemljine, da bi postiglo takvu masu. Ništa nije toliko čvrsto!"
     "Idemo dole", reče Ajvo.
     Bilo je toliko čvrsto. Mnogobrojni teški elementi na površini lopte jezgra plutali su po njoj jer je unutrašnjost bila nekoliko puta gušća od njih.
     Sastojala se od delimično razbijene materije: ostaci, moguće, ugašene zvezde-patuljka. Protoni i neutroni bili su zbijeni jedni uz druge sa nepotpunim elektronskim omotačem koji ih je držao odvojene.
     "Čini mi se", primeti Groton, "da je polovina našeg posla već obavljena."
     Ajvo klimnu glavom, zadovoljan.

     Ajvo je počeo da objašnjava ženama šta nameravaju da urade.
     "Zamisao je da se iskoristi princip gravitacijskog kolapsa. Dobili smo nacrte za prilično usavršen zbijač gravitacije, iako je njegova sličnost s ovim što imamo ovde na Tritonu jednaka sličnosti hidrogenske bombe i šibice. Samo će za sastavljanje generatora biti potrebni meseci, čak i sa kompletnom ekipom valdoa, i potrebnim štitnicima..."
     "Šta znači 'gravitacijski kolaps'?" preseče ga Afra.
     "O! Pa, uprošćeno, to je posledica koju trpi materija usled ekstremnog gravitacionog privlačenja. Svaki predmet sa dovoljnom masom teži da se sabije usled sopstvene gravitacije, i što gušći postaje, to je ova sila veća. Druge sile, elektromagnetna i nuklearna, zapravo su mnogo jače na jediničnoj osnovi nego..."
     "Izvini", umeša se Groton. "Mislim da mogu ovo da pojednostavim, zbog onih koji nisu prošli kroz galaktičko obrazovanje." Ajvo tad shvati da se "oni" odnosi na Beatriks. Već se bio navikao na Afrinu moć trenutnog shvatanja, i dešavalo se da zaboravi da je druga žena sporija, iako podjednako zainteresovana. Takođe je zaboravljao da sada govori na način koji ni sam ne bi razumeo, i to ne tako davno; uprkos naporu da ne zađe preduboko u galaktička znanja, pokupio je dosta toga.
     A to je svakako bio povod za Afrino pitanje. Ona je poznavala astronomiju i fiziku mnogo bolje od njega, i bila je svesna da je druga žena ostala iza njih.
     "Vidiš", reče Groton, "Triton je manji od Zemlje, tako da smo tamo lakši - ovde, mislim - ili smo bili, pre nego što smo počeli to da menjamo. Šen je još manji, tako da tamo jedva da imamo težinu. Ali tu nije važna samo veličina. Da je Šen sastavljen od osmijuma, umesto od leda, imao bi dvadeset pet puta veću masu nego sada, pa tako i veću gravitaciju. Tada bismo tamo više težili nego sada, iako ne mnogo više."
     Beatriks klimnu glavom. Ajvo je bio zadivljen; tek je sada naučio da ceni istinski dar za podučavanje. Razumevanje je bilo jedna, a pretvaranje sopstvenog znanja u jasna objašnjenja sasvim druga stvar.
     "Ali planeta ne privlači samo nas", nastavio je Groton. "Privlači i sebe. U sredini je mnogo zbijenija nego po ivicama, usled sopstvene gravitacije. Ako stisnemo Triton u lopticu veličine Šena, i stanemo na nju, težićemo više nego sada, zato što je toliko gusta i zato što smo mnogo bliži njenom središtu."
     "A ako je stisnemo u lopticu veličine zrna graška - gravitacija će biti veoma jaka. Loptica bi čak mogla da nastavi da se skuplja, jer bi njena privlačna sila postala vrlo snažna. To je poznato kao gravitacijski radijus - tačka na kojoj telo počinje da se urušava u sebe kao probušena guma. Kada se to dogodi, prekasno je: ništa ne može da ga zaustavi."
     "Ali šta se na kraju događa s njim?" upita Beatriks zabrinuto.
     "To je ono što bismo veoma voleli da znamo. Ajvo izgleda ima odgovor iz makroskopa, ipak."
     "Po svemu sudeći, materija ne može tek tako da se uruši u singularitet - to jest, u ništa", reče Ajvo, trudeći se da oponaša Grotonov stil. "To bi poremetilo temeljne zakone... Ma, to ne ide, i tačka. Ona se stoga probija na drugo mesto u vaseljeni, idući linijom manjeg otpora."
     "Probija se kroz..." mrmljala je Afra, sastavljajući činjenice. "Tako mislite da..."
     "Da skočimo preko galaktičkih prostranstava. Da. Ali postoje izvesne teškoće."
     "I ja bih rekla! Igrate se molekularnim, atomskim razbijanjem materije! Pod pretpostavkom da kontrolišete proces kojim biste to učinili, a pretpostavke radi neka bude tako, šta će se tačno dogoditi sa ljudima sabijenim do veličine glave čiode?"
     "Još gore", reče Ajvo. "Čovek od sto kilograma morao bi da bude sabijen u desetomilijarditi deo veličine..."
     "Desetomilijarditi!"
     "...jezgra atoma. Tako bi bilo kada bismo hteli da idemo sami, naravno; kada bi nas pratila dodatna masa, ne bismo bili tako mali."
     "To je baš sićušno, zar ne?" reče Beatriks.
     "Veoma", složi se Ajvo. "Ali masa veličine recimo Sunca, ne bi morala toliko da se sabije. Što je veća masa, lakše je. A što se tiče ljudi, čitav ovaj program je preuzet sa glavne vangalaktičke stanice. Iz nekog razloga se samo na njoj moglo pronaći tako nešto. U stvari, ona i poseduje samo tehnologiju za ovakav način putovanja; njeno polje interesovanja uže je nego što sam isprva mislio. Topljenje je deo priprema za to. Ova stanica kaže da živo telo može da preživi preobražaj, ako je pravilno pripremljeno."
     "A već se pokazala kao tačna", reče Groton.
     "Da čujemo najgore", reče Afra smrknuto.
     "Pa, prvo ide rastapanje koje smo već upoznali. Zatim razdvajanje pojedinih ćelija, i neka vrsta gasifikacije."
     "Gasovito stanje se brže vraća posle sabijanja", pomože Groton. "Pošto se uspostavi molekularna struktura."
     "A polje - ovo je uprošćen opis - zadržava tačan odnos tokom sabijanja", reče Ajvo. "Tačnije, održava svaki atom na mestu i stabilizuje sve u polju, tako da se ono ravnomerno urušava i ništa ne biva niti pomereno niti pomešano u nepravilnim strujanjima kolapsa. Kao što će se tufne na naduvanom balonu skupiti u mestu kada se balon izduva, ali ne ako pukne. Posle 'skoka' polje zadržava odnose pri širenju, i nestaje tek kada sve bude kao pre. Mašine to mogu da izdrže; za živa biće je potrebna veća fleksibilnost - zato što su živa. Ne možeš da isključiš život, pa da ga ponovo uključiš. Ne prema normalnom toku stvari."
     "Kažeš da je procedura lakša što je propratna masa veća", reče Afra, počinjući ozbiljno da se interesuje. Krupne zamisli su izgledale pristupačnije posle uspeha sa topljenjem, i kolonije mašina na Tritonu. "Da li to znači da ćete pokušati da se pričvrstite za, recimo, Šena - i da ga sabijete zajedno s nama?"
     "Shvatila si ideju, ali pri ruci su nam veće mase, i oprema će biti podešena prema njima. Što je masa veća, potrebna tehnologija je jednostavnija, zbog manjeg odnosa sabijanja. Tako da..."
     "Sam Triton? To je možda jednostavno, ali i ambiciozno."
     "Neptun."
     Kao da ništa nije moglo da je iznenadi. "Znate li gde ćemo se pojaviti?"
     Afra pogleda Grotona, koji slegnu ramenima. "Ne znamo. Mape su se promenile za tri miliona godina. Širenje svemira još traje. Čak i ako su zakrivljenja stalna, raspored zvezda i galaksija se menja. Potrebna nam je savremena projekcija - a u makrosferi nema takvih."
     "Znači, jednostavno se probijemo i nadamo se najboljem?"
     "Da. Posle više pokušaja, valjda ćemo moći da načinimo svoju mapu, i da razumno zaključujemo."
     "Šta ako se pojavimo usred zvezde?"
     "Verovatnoća je neizmerno mala. Ali izgleda da postoji osiguranje i za to; pri skoku će materija, po svemu sudeći, da sklizne sa druge materije. Putanja manjeg otpora. Znači da je lakše probiti se do slobodne tačke nego naleteti na zvezdu ili planetu, ili oblak prašine koji pritiskuje prostor sa druge strane. Tako da ne moramo da brinemo zbog toga."
     "A ako se izgubimo?"
     "Ne možemo da se izgubimo dok nam je makroskopa. Ne zadugo, u svakom slučaju. Galaksija možda izgleda čudno sa nekog drugog mesta u svemiru, ali mi ipak imamo grubu predstavu o njenom sadašnjem ustrojstvu."
     "Imate li?" upita Afra. "Da li vam je bar palo na pamet da je skok od petnaest hiljada svetlosnih godina - da izaberemo brojku sa kojom ćemo imati posla ako mislimo da stignemo do razarača - nalik na petnaest hiljada godina dug put u budućnost. Sve što ste do danas videli, predstavlja prošlost jednog delića vaseljene. Vaše 'sadašnje ustrojstvo' može da bude beskorisno u određivanju položaja."
     "I dalje nam ostaju programi; mnogi od njih su galaktičke starosti. Naravno, tu će biti i signal razarača. Odeljenje nužnog zla; želimo da ga ukinemo i zato ga koristimo za orijentaciju."
     "Odakle vam ideja da postoji samo jedan razarač?"
     Ajvo i Groton ponovo izmenjaše poglede. "Možemo uvek da se držimo Sunčevog sistema", reče Groton.
     "Prilično ga poznajemo. Prema položaju Zemlje možemo da procenimo koliko smo daleko otišli, a pronalaženje Zemlje će svakako odrediti naš pravac. S azimutom i merenjima..."
     "Uz dužno poštovanje, gospodo", reče Afra oštro, "žalosno ste se zaglibili, ako vam se već nije prelilo preko glave. Možda ćete čak biti u stanju da pronađete staro Sunašce sa rastojanja od petnaest hiljada svetlosnih godina. Konfiguracije će, međutim, biti promenjene, a Sunčeva apsolutna veličina nije bogzna kolika. Da ne pominjemo veliku verovatnoću pomračenja međugalaktičkom prašinom i gasom. Kako sada stvari stoje, teleskopom možemo da vidimo samo deo središta Mlečnog puta, a na rubu je prašina još gušća. Naravno, makroskop je mnogo bolji, ali..."
     "U prevodu", reče Groton, "'Svi smo mi muškarci balavci; ima začas da zalutamo.'" Beatriks mu uputi osmeh, ali i, začudo, Afra.
     "Kako bi ti to izvela?" upita je Ajvo.
     "Prvo bih se orijentisala prema nekom izrazitom vangalaktičkom orijentiru, kao što je Galaksija Andromeda. Ona je na dva miliona svetlosnih godina odavde, da zaokružimo broj, i ako skočimo dalje, iz toga, nećemo morati više da se brinemo o lokalnim pojavama kakva je razarač. Zatim bih se držala određenih Cefeida, i potražila konfiguracije tipične za ovo šire područje - recimo, u krugu od hiljadu svetlosnih godina oko Sunca. Kada bih odredila položaj Severnjače, bila bih unutar sto parseka..."
     "Andromeda je galaksija poput naše, samo veća", Groton objasni Beatriks. "Trebalo bi da možemo da je vidimo sa bilo kog mesta, zato što je daleko i bočno od naše galaksije. Cefeidna promenljiva..."
     "Ja ću objasniti na šta sam mislila, hvala ti", reče Afra. "Cefeid je sjajna zvezda čiji se sjaj jednako povećava - pravilno, kao da pulsira. Što je duži zvezdani ciklus - to jest, vreme potrebno da pređe iz mutnog u jarki sjaj i obratno - veća je njena apsolutna veličina. Njen stvarni sjaj. To znači da treba samo da izmerimo stepen njenoga sjaja na mestu gde se nalazimo i pratimo njen ciklus, i moći ćemo da odredimo koliko je udaljena: daleka zvezda ima prigušeniji sjaj od bliže."
     "Pa da", reče Beatriks razdragano. "To je sasvim jasno."
     Ajvo je ćutao, nije hteo da prizna da nije znao šta je Cefeidna promenljiva, niti kako je treba iskoristiti za određivanje galaktičkih udaljenosti. Tokom njihovog boravka na Tritonu proizveo je tehnološka čuda, a principi koje je Groton primenio na svoje mašine bili su daleko ispred svega znanog zemaljskim stručnjacima. Ajvo je pri tom uvećao sopstvenu moć poimanja, ali je njegovo učešće moglo da se poredi sa stenografom - nije imao istinsku spoznaju sadržaja. On to jeste učinio, ali nije razumeo. Rezultat je bilo podrobno tehničko znanje u nekim oblastima, oivičeno groznim prazninama u susednim. Mogao je da govori o gravitacijskom kolapsu, ali nije znao šta je Cefeid.
     Koliko je samo zemaljska civilizacija slična ovome, pitao se. Delanje bez razumevanja - čak i kada je to bilo ravno samoubistvu?
     "Kada", upita Beatriks, "polazimo?"

     Bilo je potrebno četiri meseca velikih napora, umnih, telesnih i emotivnih - ali je grupa ponovo bila zajedno, i time samo dobijala. Njeni članovi su živeli i radili u udobnosti, ali je dnevni raspored bio žestok. Niko više nije ručno kuvao i prao; ovaj rasipnički običaj brzo je odbačen.
     Beatriks je postala gospodarica automatizovane opreme za održavanje života, tako da su ostali bili slobodni da odrade puno radno vreme. Naučila je da nadgleda mašine za varenje spojeva i sklapanje kola, pazeći da svaka lampica za kontrolu kvaliteta pokaže zeleno svetlo za svaku dovršenu jedinicu.
     Ajvo je putovao Galaksijom pomoću makroskopa, u potrazi za neophodnim podacima, budući da je međugalaktički program pretpostavljao da su pomoćne tehnike već poznate; takođe je tumačio ogromne količine dodatnih podataka.
     Afra je preuzimala veći deo ovog materijala i provodila mnogo dana proveravajući toleranciju, vektore i kritične odnose pomoću makroskopovog računara. Priznala je da je osnovna teorija izvan njenog poimanja: samo je prilagođavala usvojene procese potrebama grupe i potvrđivala njihovu primenu.
     Groton je proučavao njene rezultate, pravio sopstvene nacrte i podešavao svoje robote. Takođe je nadgledao istraživanje čitavog Tritona, i krajnje pažljivo birao mesta za izgradnju džinovskih mašinskih postrojenja. Posetilac bi pomislio da je planeta mesto procvalog industrijskog preduzetništva. To je i bila, na neki način.
     Bili su svedoci supernauke: tehnologije trećeg stupnja. Niko od njih nije razumeo više od delića svega toga, ali su nekim slučajem, ili kosmičkom voljom, predstavljali ekipu koja je mogla da obavi posao, uz odlučujuću pomoć nadzornih programa iz svemira. Prvi grubi roboti ustupili su mesto zastrašujućim mehaničkim zverima koje su krstarile Tritonom kao da je ljudski element postao suvišan, a računari, savršeniji od onoga koji je opsluživao makroskop, ušli su u redovnu upotrebu - ali je pokretačka snaga ležala u ljudskom činiocu. A Afra i Groton su postali zaokupljeni problemima, svako u svom polju, i danima nisu razgovarali jedni s drugima; susreti su često umeli da bude razdražujući, jer su svi bili hronično prenapregnuti. Beatriks ih je održavala u vezi svojom nepromenljivo umirujućom naravi, što je bila dužnost važna koliko i bilo koja druga.
     Rad je postao bezličan, jer je projekt bio mnogo veći od njih samih, i cela grupa je postala obična preduzimačka agencija. Ali Ajvo je ipak posmatrao šta se događa i bio ponosan zbog toga, siguran da je tako i s ostalima. Znao je da bi završetak radova ostavio zemaljske astronome i fizičare usta otvorenih od čuda. Iako je Zemlja uglavnom zaboravila njihovu spektakularnu krađu - mada vesti jesu procurile, što ih je privremeno iznelo na zao glas.
     Priroda njihovog zadatka se promenila. Po litosferi Tritona sada su rili kopači, podižući delove stena u polju nulte gravitacije. Pojavila se rupa, i postajala dublja iz dana u dan: duboka jama obložena ogromnim metalnim cevima. Kopač je napredovao brzinom od nešto preko deset milja dnevno, izbačeni materijal šikljao je uvis u gejziru šljake i neumorno pljuštao po torusu normalne gravitacije koji je rupu okruživao.
     Vremenom je tunel, šezdeset stopa u prečniku, dostigao krajnju dubinu koju je planeta mogla da podnese. Legure metala više nisu mogle da sprečavaju imploziju, a polje sile je bilo nepraktično u susedstvu postojećeg nula-G polja.
     Mašine su obavile svoj posao i povukle se. Aktivnost je za neko vreme prestala. Triton je opet bio tih.
     Onda je nestalo polje sile koje je održavalo zemaljske uslove oko tetrahedronske naseobine. Tuđinska atmosfera je istekla, kristalizovala se i polegla lenjo po tlu, mrtva kao i privremena vegetacija. Ostao je tetrahedron, zatvoren, napušten.
     Iz razorene oblasti teško je izašla prilika odevena u skafander. Zastala je kraj zaleđenog groba, a zatim nastavila do modula koji je čekao. Ušla je: vozilo se odbacilo, i Triton je ostao bez stanovnika.
     Na Šenu-mesecu odigralo se spajanje jedinica i Džozef se ponovo sjedinio sa kućištem makroskopa. Veze su otpuštene, brod-sklop je odlebdeo s leda, i Šen je takođe ostao pust.
     Otisnut u svemir, makroskop je ušao u stub nulte gravitacije, još u dejstvu, ali raspršen i nedelotvoran na visini od hiljadu milja. Brod se spuštao kroz sve jaču ulaznu struju azota i kiseonika.
     Blizu površine Tritona kruženje je postalo divlje: prašina, šljaka i sneg napravili su tornado. Brod je silazio kljunom napred, s isturenim kućištem makroskopa, i probijao se gonjen umanjenom snagom glavnog pogona.
     Relativnom brzinom od tri stope u sekundi brod je ušao u tunel na dnu vetrovitog stuba. Kovitlanje oko njega popusti. Okružen odbeglom atmosferom, koja je proticala na pet stopa od ivice kućišta, sklop se spuštao, polako ubrzavajući. Tečni gas ga je štitio, sprečavajući grubi dodir sa zidovima. S najvećom brzinom od petnaest milja na sat, brod je prolazio kroz mesec.
     Zaustavio se posle tri dana. Nula-G stub je iščezao, šljaka se staložila. Jedan potisak vrelih mlaznica, ne više obuzdavanih na najmanjoj snazi; metalni podupirači, izgrađeni baš za ovu vrstu nezgode, raspadoše se. Tunel implodira, potres pojuri uvis njegovom dužinom, sahranjujući brod hiljadu milja ispod površine.
     Sada uđoše u igru džinovski generatori polja, na nekom drugom mestu na Tritonu. Pojaviše se tri nova nula-G stuba, probijajući se napolje kao vršci Neptunovog trozupca. Atmosfera, potpomognuta kubnim miljama stene pretvorene u prašinu i velikim količinama sporednih zagađivača, pojuri u prazninu i šiknu napolje u mlazevima prečnika deset milja.
     Triton nevoljno uspori u orbiti jer ga zakočiše tri kiklopska motora. Polako uze spiralnu putanju prema svom domaćinu - a onda zadobi brzinu jer mu je uzica bila skraćena.
     Moćna gravitacija Neptuna obgrli svoga podanika i povuče ga u gasovita nedra.
     U atmosferskom okeanu boga mora otvoriše se ogromne raspukline, kidane gravitacijom silazeće kugle. Sićušni ledeni mesec Šen nestade u tom gušanju, i više se ne pojavi.
     Triton je izgubio svoj satelit, trenutak pre nego što je i sam bio izgubljen.
     Podosta iza Rošove tačke, približne vrednosti koja bi povukla mesec s normalnom putanjom, Triton zadrhta, ali se ne raspade. Događaji su bili suviše vrtoglavi da bi dopustili plimnoj sili da se razmahne.
     Dodir: olujni plašt gasnog džina se razdvoji. Ispred Tritona, kristali amonijačnog leda eksplodiraše u paru, kada je toplota trenja skuvala atmosferu. Iza se pojavi uskovitlani trag širok hiljadu milja, sa belom penom kristala koji su se iznova oblikovali u toj strujećoj brazdi.
     Za pet sati mesec je prošao kraj planete, ivicom njene atmosfere, i bio potpuno uronjen u vodonik. Sa petnaest hiljada milja na sat izdubio je atmosferski kanal i ponovo zaokrenuo. Pri trećem kruženju dotakao je ono što je nekad bila površina vodenog leda, i pretvorio je u paru. Voda i amonijak su žestoko poleteli uvis, izbacujući milju dugačke igle leda visoko u oluju, da se tamo zagreju i ponovo rasprsnu u delove; susnežica i ključala voda i gas metana ratovali su u najsilnijoj mećavi koja je ikada zadesila površinu planete.
     U petom kruženju rastopljeni mesec dodirnu čvrstu površinu Neptuna. Kamen se sudari s metalom pri brzini od tri hiljade milja na sat, topeći i valjajući. Sada je trag bio od užarene lave i dragocenih teških elemenata.
     Kugla koja se konačno prizemljila, zarobljena u jezgru od tečnog metala, bila je prečnika šeststo milja - ali očuvanog oblika. Vrtoglavo blizu njenog ruba, kao crv u jabuci, nalazio se brod, unutar kapsule.
     Ali još nije sve bilo gotovo. Iz kapsule se pružiše dva polja sile, tehnologije trećeg stupnja: prvo polje okruži planetu i mesec, sada zauvek stopljene, šireći se dvadeset hiljada milja unaokolo, prožimajući svaku česticu prašine, svaki molekul gasa, svaki zdrobljeni atom jezgra. Drugo polje je progutalo prvo i započelo kataklizmično skupljanje, povlačeći čitav sadržaj za sobom. Hranilo se energijom oslobođenom tim sabijanjem, i nepopustivo nastavljalo da dejstvuje.
     Neptun se zgrči, njegovi kovitlaci odjednom se zalediše u mestu. Zajedno s atmosferom, i svim drugim, smanjivao se kao da se posmatrač udaljava od njega brzinom od sto hiljada milja na sat - ali posmatrača nije bilo. Postao je veličine Zemlje, Meseca, asteroida Ceres. Skupio se do prečnika jedne milje - ali je njegova puna masa, kao i masa njegovog meseca i mesečevog meseca, preostala. Postigao je gravitacijski radijus.
     A onda se ponovo smanjio, tako brzo da se činilo da je iščezao. Nestao je, u mikrosekundi.
     Pet miliona milja odatle, maleni Nereid - Neptunov drugi mesec, postao je planeta za sebe, i počeo da kruži oko Sunca po pređašnjoj Neptunovoj putanji. Uhvaćen u povratni talas, nije imao dovoljnu brzinu ni da se odmakne od Sunca, a kamoli da se od njega otrgne; umesto toga bio je povučen prema Uranovoj orbiti, kao da traži novi dom.
     Čovekovo fizičko istraživanje kosmosa je počelo.









8.
     Močvare Glina: sada su bile ispresecane autoputevima, nagrižene po ivicama od nadirućeg grada koji je slao svoje pseudopode od industrijskog tkiva, opipavajući ispred sebe u velikom polukrugu. Brunsvik - osnovan 1771, sada naseljen sa više stanovnika nego čitava država Džordžija u vreme njegovog nastanka. Iz okoline je nestao pamuk po kojem je kraj bio poznat, i hikorije i breskve, koje je možda pesnik ohrabrio za to, ovekovečivši estetski ovu oblast. Na njihovo mesto došla su brodogradilišta, ne samo za brodove koji će ploviti po vodi, i pogoni za izradu mašina, koje nisu uvek služile ljudima. Stari mlinovi za papir, bez neophodne šumske celuloze, bili su zamenjeni savremenijim rafinerijama, a fabrike konzervi simulatorima proteina. U Brunsviku se o hemiji moglo naučiti više nego što bi čovek mogao i da zamisli.
     "Jesi li našao uporišnu tačku, Ajvo? Stižemo u položaj iznad nula-G stuba, pa će možda da bude pomalo vetrovito."
     "Samo što nisam, Harolde."
     Ali močvare su ipak ostale, delimično zaštićene statutom Zajednice Južnih Država, da bi zimzeleni hrast zadržao dom predaka, a možda i zbog ruže Čirokija. Poleteo je iz grada, bestelesan, sav od pogleda, prolazeći slobodno kroz prepreke, prividno udišući čistiji vazduh prirode. Mrki engleski vrapci ustupiše mesto crvenokrilom kosu; čađava lasta prugastom vodomaru. Sakriše se ružne bubašvabe, pojaviše divni vilini konjici; drski kućni pacov povuče se pred plahim poljskim zecom; sivu vevericu iz parka nasledi svetlucava crna zmija.
     "Jesi li pri kraju, Ajvo? Silazimo prema tunelu."
     "Samo što nisam, Afra."
     Močvare: ako je još i bilo vodenih mokasin-zmija i aligatora i kornjača mesožderki, zar nisu ova bića lepša i manje pogubna od nasrtljivih turista i nesrećnih domorodaca?
     Iz vodenih rukavaca su se dizali prastari, goli čempresi, veličanstveno - neko bi rekao groteskno - naduveni pri zemlji, njihova ostrva drvenih 'kolena', jedna uz druga. Dalje su se mogli naći retki američki brest, poneka svetlolista lepa magnolija, nešto sitnih sasafrasa, krupnih sikomora, srednjih stabala tulipan-drveta i, konačno, plemić juga, veliki zimzeleni hrast, ukrašen visećom španskom mahovinom.
     Zaustavio se ispod njega, u svečanoj katedrali lišća, zadivljen njegovom masivnom postojanošću i samotnošću.
     "Zimzelenih hrastova tmina, divotno spletenih i svitih / sa izatkanom senkom puzavica, beskrajno člankovitih / što se penju uz rašlje grana, raznolikih..."
     "Šta si rekao, Ajvo?"
     "Pesma koju znam, Beatriks. Oprosti; nisam nameravao da je izgovorim glasno."
     "Od Sidnija Lenira? Pa, zar poezija nije stvorena da se recituje? Molim te, nastavi."
     Ne mnogo iznenađen, poslušao je. "Smaragdni sumraci - svetla devičanska stidljiva / ispletena od lišća da privuku šapat prediva / kada ljubavnici skriveno hode ispod zelenih svodova..."
     Zaćutao je i zaprepašćeno se zagledao u razgranati hrast. Bila je to pesma iz prve Šenove poruke, one koja je dovela do konačnog otkrića. Da ju je Afra čula i prepoznala...
     Umirio se. Bila je to, na kraju krajeva, samo pesma; samo je maglovito ukazivala na njegovu tajnu. Zašto bi je dalje krio? Afra mora da je već naslutila istinu. Bilo je značajno da je prestala da vrši pritisak na njega zbog Šena. "I tako dalje. Posmatrao sam stablo, na Zemlji, i to me je podsetilo."
     "Veoma je lepa", složi se Beatriks.
     Našao je uporišnu tačku: onaj moćni zimzeleni hrast u močvarama Glina. Uneo je mesto u kompjuter kao glavnu odrednicu. Bio je spreman na prvi skok.
     Spreman - da prodre u utrobu Tritona, da tamo bude pokopan, da se podvrgne, dok ceo mesec usporava, topljenju... i gasifikaciji... i sudaru s Neptunom... i sabijanju... i...

     Otvorio se prizor njegove uporišne tačke: veličanstveni zimzeleni hrast protezao je svoje oble grane kao da bi da obgrli čitav svet. Drvo se malo promenilo, izuzev... da, bilo je nešto manje, i sa više lišća. Još bradato od španske mahovine, bilo je pre mladić nego patrijarh. Ovalni zeleni listovi bili su sjajniji, žirovi bogatiji u svojim rapavim čašicama.
     "Kada ljubavnici skriveno hode ispod zelenih svodova / rajskih šuma i proplanaka / što vode do skrivenih blistavih obalskih dina / nepreglednih primorskih močvara Glina..."
     I začudo, ljubavnici su bili tamo! Mlad muškarac, prema Ajvovom znanju odeven u odeću farmera, i veoma ljupka devojka, čiji je izgled, po Ajvu, kvario staromodni kroj njene haljine. Upravo su napuštali senicu, možda pošto su tamo upotpunili svoju vezu.
     Staromodna haljina? Ajvo prekori sebe. Mislio je u duhu kraja dvadesetog veka. Slabo je mario za modu koju su nametali stranci željni zarade, ali mu je sve što nije bilo savremeno ipak bilo manje privlačno nego što je trebalo da bude. Činilo mu se da bi bio sasvim zadovoljan devojčinim kostimom da je živeo u njeno doba. Isticao je, na kraju krajeva, vazdašnje odlike njenog pola.
     Išao je za njima kraj velikog belog hrasta, koji je pre toga bio truli panj, do močvarnog proplanka, gde su cvetale dve do tri stope visoke biljke divlje heljde, i belo cveće strelare, i svetložuti ljutići. Na ivici otvorene bare stajali su jardu visoki vodeni zumbuli sa blistavim lopatastim lišćem dugim kao ispružena šaka, i plavim cvetovima koji su se tek otvarali na uspavanim stabljikama; na vodi su ležali veliki zeleni krugovi vodenog ljiljana, još nerascvetani.
     Doba godine je kasno proleće ili rano leto, zaključi Ajvo. Možda jun. Dovoljno kasno za prve vodene zumbule, prerano za zlatnicu.
     Prepustio je par tihom razgovoru i zašao dublje u močvaru. Da, tamo je bilo aligatora, gracioznih plivača u potrazi za ribom. Izašavši nadomak grada, prošao je kraj zečeva i detlića koji su pretraživali polja, loveći bube. Bilo je čudesno koliko se ovde priroda približavala civilizaciji.
     Pretražio je grad i otkrio fabriku kreozota, fabriku kartona, staromodnu fabriku konzervi, pristaništa, i na kraju novine sa datumom 5. jun, 1930.
     Skočili su pedeset svetlosnih godina od Zemlje.
     A oni ljubavnici... sada su punili sedmu deceniju. Bila je to čudesna i pomalo bolna misao.

     Još jedan skok, nova uporišna tačka: prizor se promenio: teren je još bio močvaran, ali nije bilo traga od širokog zimzelenog hrasta niti velikog belog hrasta. Umesto toga, jutro je sjalo na velikim belim kedrovima visokim osamdesetak stopa, zbijenim, koji su zadržavali najveći deo sunčeve svetlosti da ne padne na zemlju.
     Ajvo zastade da razmisli. Kedar uspeva u slatkovodnim močvarama, a močvare Glina su bile slane. Kako je do toga došlo?
     Ili je tačka uporišta bila na drugom mestu, ili je predeo pretrpeo ozbiljne promene. Računar je bio zadužen da pronađe uporišnu tačku, određujući je prema gravitacionim i magnetnim svojstvima planete: složen i trajan proces, ali pouzdan. Mesto je bilo provereno. Znači...
     Koliko su daleko skočili?
     "Pomeranje kontinenata?" upita Afra. Glas kao da joj je dolazio iz kedrove šume. Nije bilo teško zamisliti je da stoji tamo, iza drveta.
     "Pomeranje?" Nazad među glupake.
     "Kretanje kontinenata tokom geoloških doba", objasnila je. "Ako izraz na tvom licu znači ono što verovatno znači, tvoj predeo se izmenio. Možda se nalaziš na milju od mesta na kome misliš da se nalaziš, i to ne bi trebalo da bude greška makroskopa. Možda se sam kontinent pomerio. Ili je orogenija mogla da..."
     "Može biti. Izgleda da se nalazim u slatkovodnoj močvari, dublje u kopnu nego što sam bio, a uporišna tačka je potvrđena. Ali koliko vremena..."
     "A, nekoliko miliona godina, ili tako nešto."
     Smaknuo je naočari i zagledao se u nju. Smešila se, kao što je sumnjao. "Znaš, takav skok je moguć", rekao je nakostrešeno.
     "Svakako. Ali ne ovaj put. Naš zvezdani raspored određuje nam stalno zadržavanje unutar Galaksije Mlečni put, tako da bismo morali da budemo na oko sedamdeset hiljada svetlosnih godina od Zemlje. Ja bih rekla manje od deset hiljada, u stvari. Takođe je moguće da reke promene tok i da obale potonu. Nekoliko hiljada godina bi bilo dovoljno da se flora i fauna vidno promene."
     Ajvo ponovo namesti naočari, pomalo zlovoljan, i pojuri prema Brunsviku. Bilo mu je jasno da sada istražuje samo radi potvrde: Afra je već odredila njihov položaj pomoću astronomskih oruđa. Proces utvrđivanja položaja Zemlje uključivao je i pitanje njene udaljenosti, iako ju je samo njegova pretraga mogla precizno odrediti. Makroskop je posedovao podešavanje opsega koje mu je omogućavalo da odabere određenu vrstu slike; bilo je to jedno od poboljšanja, s odobrenjem galaktičkih programa. Bez toga bi problem pronalaženja Zemlje bio zastrašujuće složen.
     Na mestu Brunsvika nije bilo ničeg osim šipražja. "Vratili smo se pre 1771. godine, u svakom slučaju."
     Čuo je šuštanje kada se nagnula napred. Kako je žudeo da to učini dok je on posmatra, kada nemaju pred sobom tehnički posao. Ali ona je još pripadala mrtvacu, bez obzira koliko su živi čeznuli za njom.
     Promrmljala je: "Po meni, skokovi bi trebalo da su oštro stepenovani. Minimum je verovatno pedeset godina... tačnije, četrdeset devet... zato što ne možeš da skočiš sa kraja jednog zakrivljenja do sredine susednog, ili sa mesta na mesto unutar istog zakrivljenja. Veća zakrivljenja bi trebalo da budu umnoženja ovih, pošto su sačinjena od manjih zakrivljenja, a trebalo bi da postoje i umnoženja ovih... ne znamo dokle to tako ide. Čak i najmanja promena ugla pod kojim skačemo mogla bi da nas prebaci sa manjih na srednja, ili još gore. Ako uzmemo da je svaki nivo kvadratni stepen prethodnog, i da je prvi nivo otprilike pedeset godina, drugi bi trebalo da bude na dve i po hiljade godina, a treći, šest i četvrt miliona svetlosnih godina. Stoga sačuvaj živce dok ne utvrdiš nivo."
     "Šest i četvrt miliona?" ponovi on, shvativši njene razloge za razgovor u četiri oka. "To... to bi moglo da nas baci u drugu galalksiju!"
     "Ne bi. Pre u međugalaktički prostor. Ali kao što rekoh, proračun okolne svetlosti jasno pokazuje da smo unutar galaktičke strukture, i budući da si pronašao Zemlju tamo gde bi trebalo da bude, sve govori da smo u svojoj galaksiji. Stoga pretpostavljam da je u pitanju drugi nivo."
     "Dve i po hiljade." I ovo je bilo zastrašujuće... a ona ipak nije bila sigurna. Bilo je moguće, iako malo verovatno, da je to planeta slična Zemlji, na istom mestu u drugoj galaksiji ili zvezdanom jatu koje je Zemlja zauzimala u Mlečnom putu. Možda je svaka galaksija imala jednako ustrojstvo. Cefeidne promenljive, nove, planete, svaka u svom koloseku...
     Odagnao je ovo kao fantaziju. "To je pre Hrista."
     Nije odgovorila, ali je osetio njenu blizinu, njeno uzbuđenje. Zaviriti u osvit istorije! Niko to nije učinio tako direktno, do sada.
     "O, šta je to tamo u močvari, gde more doseže / Namah ko da dušu ništa mi ne veže..."
     Ona odgovori: "Močvare, bez tajni i obične, slobodne, bez laži / Otkrivate nebu, i nudite moru, sve te svoje draži!" I dodirnu mu ruku.
     Tako mu je otkrila da zna za Sidnija Lenira i pesnikov značaj za njegov život, i da je možda znala od početka; a njena ruka, koja je sad stezala njegovu, govorila je o dodatnom značenju reči koje je izgovorila. Bez laži i obične, bez tajni i slobodne? Nije smeo da se nada; za nju je to verovatno bila intelektualna igra.
     Pokušavao je da usvoji osobine Lenira kao osobe, da pretopi svoju narav prema naravi svog usvojenog pretka - ali mu nije išlo. Ajvo nije mogao da stvara poeziju, i uopšte nije posedovao Lenirov šarm u društvu dama. Koliko bi bilo bolje da je razvio potpuno samostalnu ličnost.
     "Prebaci na Evropu", reče Afra.
     Prebacio je na Evropu. U Rimu je bilo podne - ali na tom mestu nije bilo ljudske naseobine. "Pre postanka Rima", objavio je.
     "Pokušaj s Egiptom."
     "Nema Aleksandrije", reče on trenutak kasnije. "Nema čak ni kopna, na tom mestu."
     "Prirodno da nema, ako je pre Rima. Treba ti Memfis."
     Uputio se na jugoistok, prema neunesenom odredištu, ponovo potišten.
     Na jednom istočnom kanalu delte Nila pronašao je živ grad, manji nego što je očekivao, ali s izgledom nekakve prestonice. Memfis?
     "Ne bih rekla", reče Afra. "Ali, svaki grad je dobra vest za nas. Potraži palatu ili hram; vidi možeš li da nađeš neke zapise, da ih snimiš. Valjda ćemo moći da odredimo iz kog su vremena."
     Ajvo posluša, spuštajući se na visinu ulice blizu grupe zgrada koje su mu se činile važne. Ulica je bila tesna i prljava, oivičena skučenim, gusto zbijenim boravištima od zemljanih opeka, uglavnom jednospratnih. Razaznao je slamnatu oblogu izlokanih opeka, i imao osećaj da može skoro da omiriše smrad geta oko sebe. Sirotinjska naselja nisu se pojavila prvo u Americi, jok, brate!
     Stanovnici su bili ljudi: vitki, crnomanjasti Mediteranci crne kose i smeđih očiju. Neki su bili nagi, i on zaključi da su robovi: bili su različitih rasa, od plavokosih severnjaka do čistih crnaca. Ni oni s odećom na sebi nisu ostavljali bolji utisak - nisu posedovali ništa od one raskošne odežde koju je zamišljao na starim Egipćanima. Nije bilo zlatnih ukrasa niti sjajnih materijala, čak ni cipela ili sandala. Bosonogi, gologlavi, muškarci su bili odeveni samo u omotan šenti: belo platno vezano oko pojasa širokim kožnim opasačem, koje je padalo do kolena. Žene su nosile dugačke uske haljine, nekima su grudi bile gole. Utisak bi bio uzbudljiv da su bile mlade, zdrave i čiste; ove žene to nisu bile.
     U okolini hrama/palate, situacija se naprečac izmenila. Nije bilo žena, a muškarci su bili mnogo bolje odeveni. Nosili su široke, kratke perike, čiji je kvalitet izgleda govorio o položaju u društvu. Imali su dugačke halje sa kratkim rukavom za levu ruku, sa prebačenim nabranim lanenim plaštom. Bilo je jasno da su ljudi koje je video na ulici pripadali najnižoj kasti.
     Ovde se u gradnji koristio i kamen, ali su strukture izbliza bile sasvim neugledne. Samo je drago kamenje koje je nosilo osoblje davalo nešto boje hramu.
     Pretražio je nekoliko privatnih ćelija, našavši da su sasvim svetovno nastanjene. Ako je ovo bilo sveto mesto, bilo je dekadentno; ako je bila palata, faraon je bio daleko odavde. Jedan deo zgrade bio je još u izgradnji. Tu je bilo stražara, njihova koplja, sekire i kruškasti štitovi bili su odloženi u stranu, dok su vlasnici posmatrali kako otupeli robovi klešu kamen dok ih nadgleda suvonjavi ostareli nadzornik radova. U tome nije bilo posebne surovosti; samo je nadzornik, verovatno zato što je bio odgovoran, pokazivao nešto živosti, ali je njegovoj gestikulaciji poklanjano malo pažnje.
     Ajvo priđe da bolje pogleda, znajući da bi za ovu vrstu posla trebalo da postoji neki nacrt ili pisana direktiva. Ako na tom dokumentu postoji datum, ili je upisano ime nalogodavca...
     U tom trenutku, na sceni se pojavi još jedan čovek. Kosa mu je bila razdeljena i delimično obrijana iznad ušiju, i imao je dugačak upleten uvojak koji mu je padao ispred uva i uvijao se naviše na vrhu. Dva sjajna pera krasila su mu ostatak kose. Mišice su mu bile tetovirane, kao i bedra, ukrštenim šarama. Telo mu je bilo umotano u oslikano platno, prebačeno preko jednog ramena, sa bogato ukrašenom ivicom.
     Okrenut prema Ajvu, čovek podiže pogled. Usta mu se otvoriše u 'O' iznenađenja. Razmahnu rukama.
     Stražari se prenuše. Sledećeg trenutka se stvoriše kraj onog čoveka, sa blistavim šlemovima na glavama, u svetlucavim metalnim košuljama kratkih rukava, sa podignutim štitovima od volujske kože. Bilo ih je mnogo više nego što je Ajvo ocenio. Neke je sigurno privuklo komešanje. Većinom su bili Egipćani, ali bilo je i drugih, iste rase kao poslednji pridošlica. Ajvo shvati da su to predstavnici nadređene kulture. Egipćani mora da su bili nedavno pokoreni.
     Čovek sa perjem pokaza rukom. Nije bilo sumnje ko je tu komandovao. Stražari podigoše koplja a neki se povukoše da zategnu strele. Svi su gledali prema Ajvu.
     Videli su ga!
     Sada su i robovi posmatrali, ostavivši posao. Prestrašeni, okupili su se na suprotnoj strani dvorišta, a stražari su obrazovali odbrambenu liniju. Držanje im je bilo agresivno, ali niko nije ništa preduzimao. Čekali su naređenje.
     "Šta je sad?" upita Afrin glas iz blizine, trgnuvši ga. Na trenutak je pomislio da je progovorio jedan od stražara... smešna pomisao. Posmatrača su hiljade godina delile od prizora, a makroskop nije prenosio zvuk.
     U stvari, podjednako smešna pomisao kao ona da ga ovi ljudi iz prošlosti vide, kao da on gleda kroz običan prozor.
     Perjem ukrašeni vođa se odluči. Usta mu se pokrenuše kada je zalajao komande. Stražari se pokrenuše, primičući se...
     Ne odgovorivši Afri, Ajvo trgnu komande i uzlete dve stotine stopa pravo uvis, instinktivno uzmičući od situacije. Lica vojnika se podigoše za njim, i video je da se boje.
     "Ajvo, video si nešto!" bila je uporna Afra.
     "Ništa", reče on, osećajući kako se trese. Lenir se ne bi uplašio! "Mora da sam se malo umorio." Lebdeo je visoko iznad grada, nalazeći, poput ptice, sigurnost u visini.
     "Možda ne bi bilo loše da se odmoriš", reče ona zabrinuto. "Ovi preobražaji sve nas iscrpljuju, a ne znamo koliko snage gubiš pri ovim istraživanjima. Nema svrhe rizikovati..."
     "Dobro mi je." Stideo se da prizna oblik svog umora, i nije verovao rezultatima svojih posmatranja. Neegipćani u starom Egiptu? I još vladari? Bio je siguran da je Egipat osvajao, a ne obrnuto.
     Sigurno mu se prispavalo i snoviđenje je zamenilo prizor iz makroskopa. Tako nešto mu se događalo pri čitanju: reči na hartiji postajale bi sve nestvarnije, dok se ne bi trgnuo i otkrio da su mu oči bile sklopljene. Vratio bi se knjizi i pronašao mesto gde je stao, tamo gde se običan tekst prelivao u čudesnu viziju... da bi zatim ponovo otplovio na sličan način.
     Znao je da se to događa i umornom vozaču. Čovek bi video nešto neverovatno, recimo kako prekookeanski brod prolazi raskršćem, i shvatio da je zaspao za volanom. Razuman čovek bi odmah zaustavio kola pored puta da se odmori, jer bi sledeći dremež mogao da bude koban.
     Um je posedovao neobične načine da sublimiše napetost.
     Bio je umoran: to je sve objašnjavalo, iako se nije osećao iscrpljeno. Možda to nije bio fizički koliko psihički efekat. Znajući da su daleko od Zemlje - toliko daleko da se svetlost, odbijena od njihove matične baze na Neptunu, neće vratiti hiljadama godina - znajući to, podsvesno je potražio bližu identifikaciju s rodnom planetom. Želeo je da nekako zakorači u svet koji je video, kao što dete mašta da zakorači u svet bajki. Drevni svet avantura i slave, u kome nije postojala pretnja nuklearne katastrofe ili uništenja uma. Bolji svet, i pored svih svojih mana...
     Ako se to ponovi, odustaće. Afra je bila u pravu: nije bilo razloga da se iscrpljuje, pogotovu što je njegov zadatak bio tako značajan. Pogreška za godinu ili dve mogla je da ih skrene nekoliko svetlosnih godina sa pravca. Bolje da bude razuman: da sačeka neki sat i uradi to valjano, nego da dobije pogrešne podatke.
     Ponovo se podsetio da je njegov zadatak zaista značajan. Oni nisu samo putovali; nastojali su da načine mapu zakrivljenja svemira, prilikom skokova kroz njih, a pri tome bi greška od samo jednog dana pokvarila čitav tok. Koliko bi mala nepreciznost bila uvećana dugim skokom? Mapa ne bi imala svrhu ako ne bi bila tačna, a bez mape nikada ne bi mogli da se stvarno vrate na Zemlju. Samo je makroskop mogao tako tačno da utvrdi njihov položaj; teleskop je s udaljenosti od hiljadu svetlosnih godina bio precizan kao kremenjača.
     "Ti najbolje znaš, Ajvo", reče ona tiho.
     Tog trenutka zamalo da odustane. "Hvala", reče, iskreno. "Mislim da nam Egipat nije od velike pomoći. Gde bih još mogao da pokušam?"
     "Možda da probaš sa Damaskom. To je, po predanjima, najstariji grad na svetu, i jedan od najvažnijih. Pođi na severoistok, oko četiri stotine milja..."
     "Pošo." Mogao je da skoči pravo tamo, budući da je Damask bio na listi unetih mesta, ali je više voleo da putuje, tako reći sopstvenim pogonom. To mu je pružalo veoma potrebno pouzdanje.
     Preleteo je deltu Nila brzinom mlaznjaka, presekavši obalu. Pravac će ga odvesti iznad jugozapadnog dela Sredozemnog mora - verovatno istim putem koji su koristili egipatski brodovi za trgovinu ili rat sa Malom Azijom. Samo što je on bio visoko iznad vode. Mora da su tako čuveni duhovi iz bliskoistočnih legendi preletali kopno i more - božanstva, džini, gasovita bića zlobe i moći. Biblijski kralj Solomon znatno je smanjio njihov broj, zatvarajući ih u boce ako bi odbili da mu se zakunu na vernost. Priča kaže da su neki od njih ostajali u takvom zatočeništvu hiljadama godina. Može li se smatrati da su to u stvari bili makroskopski putnici, svedoci bez moći da se mešaju? Kakva strašna sudbina, biti zatvoren, zauvek, svestan, u tako skučenom prostoru!
     Vreme je proletelo tokom njegovog boravka u zemlji egipatskoj, i njegovo izgnanstvo je bilo pozno. Dan je bio pri kraju, spuštao se sumrak, i on je putovao pravo u njega. Sa talasa se iskrilo zalazeće sunce i bojilo ivice oblaka. "Kako su mirne vodene poljane! / Plima je narasla, sada će da stane. / Plima je dostigla ponajveću moć: / I zavlada noć." Pa šta ako je ovo Mediteran umesto močvara Glina? Pesnikove reči su mu pristajale.
     Na okeanu se pojavi brod. On skrenu da ga razgleda: stamena galija, sa po desetinom ili više vesala koja su ritmički zahvatala vodu sa obe strane. Znači, zaista su ih koristili u staro doba! Imala je jarbol, ali je jedro bilo skupljeno: nije bilo dovoljno vetra. Verovatno su nestrpljivi da stignu kući, večeras, pomislio je saosećajno, a nije ni čudo: ovaj brod nije duži od pedeset stopa. U poređenju sa savremenim linijskim brodovima od hiljadu stopa od pramca do krme (nasmešio se pomalo čežnjivo, setivši se Bredove šale)... iako ovaj nije imao bogzna kakvu krmu... ili barem sa jedrenjacima od tri stotine stopa...
     Ne. Ova igračka nije smela da odluta daleko od luke.
     Leteo je suviše nisko, i suviše sporo; mora da stigne u Damask pre noći. Nije mogao da dozvoli sebi da se zadržava zbog svake zanimljivosti na putu, ma kako bila primamljiva.
     Uzdigao se... i nije se uzdigao. Okean je sada bio bliži, bešnji; pedeset stopa ispod njega dizali su se zeleni talasi. Osećao je hladnoću.
     Usredsredio se na komande makroskopa, zatvarajući oči za prizor oko sebe. Ako je to bio novi dremež, hteo je da se prene iz njega pre nego što bude primoran da prizna poraz. Ponos je zahtevao bar častan uzmak. Ako su mu na trenutak skliznuli prsti, biće lako. Obla ručica bila mu je u desnoj ruci, upravljala je kretanjem prema njegovim automatskim pomacima, gotovo sasvim nesvesnim. Okret...
     Kugla je nestala! Prsti mu se sklopiše oko vazduha.
     Otvorio je oči. Opipljiva tečnost je bila dvadeset stopa ispod njega; padao je.
     Posegnu za naočarima. Pljesnu se rukom po goloj glavi.
     "Ajvo!" Afrin glas, iz daljine.
     Udario je u vodu, i telo mu utrnu od brzine pada i hladnoće. Slana voda mu pljusnu u oči, usta, oslepljujući ga i gušeći.
     Zaboravio je na savršenstvo oseta, i verovatnoću, i zaplivao. Glava mu izbi na površinu i on iskašlja penu iz pluća, i otrese so iz očiju.
     Tu je. Nema sumnje. Da li je zaista čuo Afru kako uzvikuje njegovo ime, kao da je zabrinuta, pre nego što je pljusnuo u vodu? Sada je to već bila akademska radoznalost.
     Ko je on da tvrdi da je ovo nemoguće? Udaviće se usred protesta. Bolje da prihvati stvarnost kakva mu se prikazala.
     Pao je nešto ispred broda, i malo po strani. Nije znao koliko je daleko od kopna, ali jeste bio daleko. Nije bio neki plivač, i hladnoća ga je već kočila, a nije znao ni pravac. Mogao je samo da se nada da će uspeti da presretne galiju, inače...
     Zaplivao je. Ruke su mu već otežale, nenaviknute na takve uslove i verovatno prethodno onemoćale od procesa topljenja/gasifikacije/sabijanja, iako sam nije bio svestan toga.
     Podesili su program, otišli pod zrak da ih istopi... i probudili se u izmenjenom svemiru. Putovanje svemirom bilo je u praksi tako jednostavno. Afra više nije zahtevala da je opipaju, takvo je sada bilo njeno pouzdanje. U međuvremenu, bilo mu je teško da izbegne udisanje vode, pošto su talasi neravnomerno nailazili, a on nije bio vičan ritmu disanja za slobodni stil plivanja. Na kraju je podigao glavu i prešao na prsni stil, tražeći pogledom brod.
     Činilo mu se lakše da prevali svetlosne godine nego da savlada stotinak stopa nemirne vode.
     Ugledao je galiju! Vesla su se dizala i padala i brod je sekao more zadivljujućim tempom, velik i vitak iz njegovog ugla. Ivica palube bila je obrubljena okruglim štitovima, i pri povremenom dizanju broda ugledao bi velikog pramčanog ovna za probijanje: bio je to ratni brod.
     Neće uspeti. Bio je još uvek nešto ispred broda, ali je njegovo napredovanje prema njemu bilo nedovoljno brzo, i postajalo sve sporije. Utrnulost ruku već ga je primorala na pliva na pseći način. Za nekoliko minuta brod će proći kraj njega i otploviti dalje, ostavljajući ga da se premori i potone. Da li bi ga to vratilo u njihovu bazu na Neptunu, ukopanu duboko u Tritonov kontinent, ispod vrištećih metanskih oluja i sabijene materije pod njima? Ili bi to jednostavno bio kraj?
     Nije imao petlju da proveri. Morao je da se bori za život u kome se nalazio; nije mogao da dovrši ovu avanturu samoubistvom, čak i ako je to bio samo ružan san.
     Sada je video galiju oštro jasno: tamnosmeđe drvo nisko u vodi, sa nizom otvora za vesla iznad, i još jednim nizom pravougaonih prozora sa dodatnim držačima za vesla. Pramac je bio vertikalan i bez ukrasa, i produžavao se napred i blizu površine vode u masivan, šest stopa dug klin koji je probijao talase, i povremeno (bio je siguran u to), neprijateljske brodove. Krma se izvijala uvis i nazad kao vrat labuda, završavajući se napred okrenutim šiljkom, dvanaest stopa iznad vode. Poslednja praća je bila veća, i iz nje je izlazilo zdepasto kormilo koje je podsećalo na naopako usađenu lopatu. Bok broda iznad otvora za vesla bio je šahovska tabla od drvenih i trskom pletenih polja, a najviši red, od višebojnih okruglih štitova, doprinosio je sada već veličanstvenom izgledu galije.
     Na pramcu se nalazilo visoko osmatračko mesto, u tom trenutku baš naspram Ajva. On viknu.
     Glava se odmah okrenu: tamo nije bilo dremanja. Uzvik, i pojaviše se druge glave. Redovi vesala se podigoše i zaustaviše na visini uobičajenog povratnog zamaha, i galija se polako zaustavi. Začuše se osorne naredbe i brod glatko zaokrenu i pojuri prema njemu.
     Da li ga je zaista nazvao igračkom, s nadmoćne visine osmatračnice makroskopa? Ovo je bio dobro vođen, visoko pokretljiv ratni brod!
     Brod ga je natkrilio, i on se nespretno uzvera na ovna - Arijes, Ovan? - beskrajno zahvalan na tom osloncu. Otkrio je da je trodelan: najveći deo bio je produženje uske kobilice, ojačano bronzanim pločama, sa dve potpore isturene sa bokova pramca. Čitava stvar mogla je da bude slomljena ili otrgnuta a da ne nastane rupa na brodu. Izgledalo je da je nedavno bila u akciji, jer na njoj nije bilo školjki.
     Sa palube se ispružiše ruke. Ajvo se uhvati za izvijeni pramac i uspravi, iscrpljeno ga grleći pri ljuljanju broda. Imao je tek toliko snage da prihvati ponuđenu pomoć, i sledećeg trenutka bio je grubo podignut na palubu, izubijan, promrzao i umoran kao nikad u životu, ali živ i zdrav.
     Pred njim je stajao onizak ratnik sa blistavim metalnim šlemom i kožnim oklopom različitim od onih koje su nosili Egipćani: kapetan broda, bez sumnje. Odmerio je Ajva koji je stajao nag i snažno drhtao na lakom večernjem povetarcu. "Ko si ti?" upita kapetan grubo.
     "Ajvo Arčer." Shvatio je da mu ovi ljudi neće pomoći dok se ne uvere da im od njega ne preti opasnost.
     "Ajvarh", ponovi kapetan. "Rob, slobodnjak ili plemić?"
     "Slobodnjak." Ali kako to da dokaže, ovako nag poput roba i bez novca i kućne adrese i prijatelja?
     "Gde ti je domovina?"
     "Amerika."
     "Arpad?"
     "Amerika." Bilo je sasvim prirodno što nisu znali to ime, ali je zaključio da nema svrhe da izvrdava istinu.
     Kapetan je oklevao, verovatno nesiguran da li građanin nepoznate zemlje zaslužuje poštovanje ili prezir.
     Konačno je našao rešenje. "Matan će odlučiti."
     Matan: pretpostavljeni? Bog? Sudbina?
     Kapetan se naglo okrenu, u vojničkom stilu. "Odenite ovog čoveka i nahranite ga." Odlučan čovek, nema šta.
     Ajvu su doneli grubo sukneno ćebe i odveli ga pod palubu gde je vladala zapara od znoja golih veslača. Smrad je bio strašan, ali je od toplote bio podnošljiviji. Ukočenost mu uskoro napusti udove, i oseti kako mu se vraća snaga.
     Sedeo je u krmi, nešto ispred kormilarevog odeljka. Sredinim potpalublja protezala se platforma široka pet stopa, zakrčena sanducima i lancima. S obe strane bili su redovi uskih klupa na kojima su sedeli veslači, po jedan za svakim veslom. Vukli su kao jedan, morali su, jer bi svaki pogrešan ili neravnomeran pokret izazvao haos u tom skučenom prostoru. Svako drugo veslo poprilično je zalazilo u prostor platforme, ali ljude nije zanimao višak dužine na raspolaganju. Videlo se da su robovi, ali niko nije bio okovan niti, koliko je Ajvo mogao da vidi, nesrećan. Većina ih je bila svetle puti.
     Dođe noć, i u potpalublju se smrači. Oficir na suprotnom kraju prekide bubnjanje i uzviknu naređenja. Vesla su bila uvučena u brod i pričvršćena za pod krutim kožnim kaiševima. Usledio je period od petnaest minuta u kome su robovi poustajali, protezali se, ćaskali i olakšali se u postojeće posude. Kormilar - još jedan oficir, pošto je nosio kožni oklop - priveza svoje veslo i upotrebi kofu. Ajvo, videvši postupak i osetivši potrebu, posluži se pogodnostima na isti način. Sada je bio jasan uzrok mirišljave atmosfere; nije sve bilo od znoja.
     Ali, je li ovo bilo gore od neispravnih toaleta i gomila trulog smeća u sirotinjskim naseljima dvadesetog veka?
     Pod nadzorom pramčanog oficira, robovi ukloniše podne ploče i počeše da izvlače namirnice iz spremišta: vekne tvrdog hleba, kozje mešine s vinom. Kormilar izađe na palubu i uskoro se vrati sa dve dimljene kozje noge, pa jednu dade dobošaru. Čin je donosio svoje privilegije.
     Ajvo uze jednu veknu i utvrdi da je kao drvo. Nije mu palo na pamet koliko je beskvasni hleb mogao da bude tvrd. Nije mogao da grize; morao je da glođe. Uskoro mu njegov slan ukus izazva žeđ, i on pozajmi mešinu. Stisnuo je, kako je video da rade ostali, da bi usmerili mlaz u usta a da ne zaprljaju grlić pljuvačkom. Mrka tečnost mu pljusnu po licu, što izazva smeh među robovima.
     Ajvo se nasmeja, ne osećajući odbojnost ovih ljudi prema sebi, i obrisa žeženu tečnost s očiju i iz kose. Ovaj napitak nije bilo moguće zagaditi! U drugom pokušaju mu pođe za rukom da usmeri mlaz u usta, iako nije umeo istovremeno da guta, i uskoro je morao da prekine. Vino? Tečnost je imala ukus vode ustajale u sudova sa žabokrečinom, ali je ipak bila tečnost.
     Neki robovi su doneli tanke niti od žila i izbacili ih kroz otvore za vesla. Uskoro shvati razlog: pecali su, i to ne bez uspeha. Riba je išla na izmrvljen hleb! Oko jarbola je postojao otvor, a u ogromnoj keramičkoj posudi naložili su vatru, da u njoj ispeku svoj ulov. Robovi su se hranili možda bolje od gospodara!
     Iako ovo nije bio život koji bi Ajvo odabrao, video je u njemu izvesnu privlačnost. Ovi ljudi su morali samo da vuku svoja vesla i održavaju ritam, i imali su pristojnu hranu, zaklon i zaštitu, s malo briga (osim ovna neprijateljskog broda) i dovoljno društva.
     Sat vremena kasnije ugašene su primitivne lojane sveće. Ljudi su se vratili na svoja mesta i pozaspali, očigledno naviknuti na zgrčen položaj. Obavljena je smena nadzornika: dvojica, do tada na dužnosti, otišla su gore,i ostao je samo jedan naoružan vojnik da šeta platformom.
     Svako je mogao da ga napadne s leđa, ali to nikog nije zanimalo; bio je tu simbolično, da održava red, i ništa više. Robovi verovatno nisu ništa znali o plovidbi ili navigaciji i pobuna bi bila besmislena.
     Ajvo je legao na prljavu palubu i bez teškoća zaspao, tek malo ošamućen neprestanim ljuljanjem broda.

     U osvit dana, pojačan vetar snažnije zaljulja brod. Robovi se naceriše kada začuše kako se odmotava i podiže glavno jedro: ovog jutra nema veslanja! Vetar se ustali, bočno ljuljanje prestade, i Ajvu je smesta bilo bolje. Obično nije patio od morske bolesti, ali je kombinacija mirisa, vina, umora i vetra poremetila ravnotežu njegove utrobe.
     Oko podneva odozgo se začuše naređenja. Ljudi oživeše, zauzimajući mesta i izbacujući vesla, iako je brod još bio pod jedrima. Vlasnici dužih vesala ovaj put ostadoše da stoje, hvatajući krajeve vesala. Središnja staza je sad bila ispunjena, ljudi su stajali jedan iza drugog, držeći drvo u visini pojasa.
     Otpoče bubnjanje, i veslači živo zamahnuše. Brod - i dalje pod jedrima! - ubrza. Ajvo tada začu udaljeno klicanje, i shvati.
     Brod je stigao kući.
     Ritam se ubrza i ljudi se pošteno napregnuše za veslima, povijajući ih, znojavih mišića. Ajvo proviri, s nešto muke, kroz najbliži otvor, i opazi obrise zidom opasanog grada. Ništa bolje od predstave za zemljake!
     A zatim stoj! i vesla udariše unazad dok je padalo jedro, zaustavljajući brod na nekoliko stopa od pristaništa.
     Kapetan nije zaboravio na Ajva. Dva vojnika dođoše da ga odvedu sa broda. Žmirkao je na blistavoj svetlosti dana na palubi, a onda ga mostićem povedoše na obalu. Luka se nalazila u južnom delu grada: dok je išao, sunčevi zraci padali su mu preko desnog ramena.
     Zemljište je bilo stenovito, kuće su stajale na temeljima uklesanim u litice, a uske ulice su prilično strmo zavijale. Bio je to bogat grad. Neke građevine su bile od kamena i drveta, sagrađene da traju, iako su većinom bile višespratnice zbijene na malom prostoru, zbog čega su ulice ličile na pukotine u jednoličnoj masi nastambi. Skoro svaka kuća imala je terasu, i to je popravljalo stvar.
     Ajva su odveli do predvorja sa mnoštvom obojenih čaršava. Stražari odoše, ali je bio siguran da nisu daleko. Šta sad?
     Uđe devojka, otkrivene glave, nogu i grudi, i pristupi mu sa izazovnom sigurnošću. On odluči da radi šta god se od njega bude očekivalo.
     Vično je skinula sa njega prljavo ćebe i odložila ga u ugao. Donela je korito sa hladnom vodom i istrljala mu telo sunđerom, a onda mu je utrljala mirisnu mast u mišiće. Budući da je očito bila uvežbana i zadužena za ovo, pokorio joj se, ali je samo neprestan osećaj nestvarnosti bio zaslužan što je pristao na ovako prisne dodire nepoznate žene. Ruke i noge, još kojekako, ali stražnjica...
     Kako li je bilo Afri, dok ju je on dodirivao?
     Na kraju ga je posadila na klupu, i izvadila zastrašujuću gvozdenu oštricu. Počela je živo da je oštri na kožnom kaišu, dok je on unezvereno gledao. Neizvesnost trenutne situacije imala je popriličan uticaj na njega.
     Pažljivo mu je umila lice i obrijala ga, nijednom ga ne posekavši, iako je britva bila nezgrapna i gruba. Na kraju mu je utrljala miris u kosu i začešljala je unazad.
     Čaršavi koje je ranije primetio bili su u stvari odeća: namotaji izvezenog platna. Devojka je skinula jedan i omotala ga oko njega, više puta, na način složen koliko i zakrivljenja makroskopskog svemira, pričvrstivši ga na kraju kopčom. Posle njenih usluga se pojavio u lepoj crvenoj tunici, i sandalama od meke kože. Bio je siguran da sam nikada ne bi umeo da ponovi način oblačenja, kada bi ostao bez kostima; možda će imati poteškoća i kod svlačenja! Kada se građanin ovog grada vraćao uveče kući, da li ga je tamo čekala devojka poput ove, da ga propisno odene? Hm.
     Odgovarajuće opremljen, pošao je za njom na razgovor sa Matanom. Matan je bio ljubazan smrtnik: službenik od izvesne važnosti u gradu, sudeći po izgledu. Bio je opružen pored posude sa pecivom i zrelim voćem, odeven u jarkožuti ogrtač i s raznovrsnim nakitom. Posuda je bila komad od skoro prozirnog stakla: bez sumnje retkost za ovo doba, i znak bogatstva i moći... Pokazao je Ajvu na ležaj preko puta.
     "I, kako ti se dopada Hegemonija Tira, Ajvarh od Merike?" upita Matan uljudno. Glas mu je bio blag i siguran.
     Znači dospeo je u Tir - jedan od feničanskih gradova na obali Male Azije. Možda je bio podjednako pogodan za njegovu svrhu kao Damask. Tir je mnogo vekova bio jedan od vodećih gradova, sve dok - napregao je pamćenje - dok nije pao pred Aleksandrom, tri stotine godina pre Hrista. Da li je ratovao još s nekim? Nije bio siguran.
     "Izabrao si da ne odgovoriš?" upita Matan, suviše blago. "Mogao bi se steći utisak da si nezadovoljan našim gostoprimstvom."
     "Dugo nisam bio u ovim krajevima", reče Ajvo žurno, pitajući se šta ovaj smera.
     "Merika je onda veoma daleko."
     "Veoma daleko."
     "Ali svakako ne toliko da njeni građani nisu čuli o slavi Tira?"
     "Ne toliko daleko."
     "I šta te dovodi ovamo tako naprečac?"
     "Ja... zalutao sam na putu za Damask."
     "Tvoj brod je bio oštećen?"
     "Tako reći." Kako da objasni šta se dogodilo? Ni sam nije sasvim razumeo. Svet čiji je bio puki posmatrač, nekako je postao stvaran, a njegovo postojanje u dvadesetom veku nestvarno. Još jedna, finija zamka u makroskopu? Skok kroz vreme? Kako da se vrati nazad, lišen opreme i prepušten prirodnim sposobnostima?
     Matan je grickao grožđe, ne nudeći Ajva. "Rekao bih da nismo sasvim otvoreni jedan prema drugom, Ajvarh."
     "Ne verujem da bi poverovao u moju priču."
     "Možda. Ali bih svakako voleo da je čujem. Obavešten sam da su te pronašli u moru, trideset milja odavde, u području gde nema neprijateljskih brodova, a i sam mogu da zaključim da nisi rodom odavde. U stvari", i on se znalački zagleda u Ajvovo lice, "nisam u stanju da utvrdim tvoje etničko poreklo. Tir je bogata mešavina, kao malo koje mesto na svetu, ali ti si pravi kotao rasa! Zapažam tragove tolikih... Mikenaca, naravno, ali i Egipćana, Simerijaca, Nubijaca i drugih koje ne bih pominjao. A ipak znaš govor Kanaana kao bilo koji građanin Sedam gradova, dok istovremeno pokazuješ da ne poznaješ naše običaje. Zapravo ne vidim kako bi tvoja priča mogla da bude nešto drugo do neverovatna."
     "Govor Kanaana?" Ali zar je mogao da očekuje od ovih ljudi da govore američki engleski? "Nemam tajni pred tobom, ali jednostavno ne verujem da bi ti moja priča bila od pomoći."
     Ili meni, pomislio je.
     "Možda bi trebalo sam da prosudim o tome. Postoji li način da ti olakšam ispredanje pređe?"
     "Pa, postoji. Voleo bih da znam datum." Ili je to sad postalo bespredmetno?
     "Nisi znao da je ovo leto trideset devete godine Hiramove?"
     "Nisam znao. Činilo mi se da je zima kada sam se našao u vodi." I nije mu mnogo pomogao. Kada je živeo taj Hiram - verovatno njihov kralj - po hrišćanskom kalendaru? Pet stotina godina pre Hrista? Dve hiljade?
     "Niti da je Hiram preminuo pre šest godina?"
     "Ne. Ali zašto si pomenuo broj..."
     "Oprosti mi što sam morao da se uverim u tvoje neznanje. Došla mi je pomisao - naravno, samo pomisao - da bi mogao da budeš predstavnik neprijateljske sile."
     "Špijun?"
     "Nisam upotrebio tu reč. Ali sam sklon da odbacim takvu mogućnost. Suviše si naivan."
     Ajvo je brzo prestajao da bude takav. "Kakva je sudbina... predstavnika neprijateljske sile?"
     "To zavisi od njihove, da tako kažem, saradnje. Oni nepopravljivi - to jest oni koji ne mogu ili ne žele da nam daju dovoljno obimna i upotrebljiva obaveštenja - mogu biti žrtvovani Baalu Melkartu. Naš Baal najviše ceni malu decu ili novorođenčad, naravno, i ovo važi za neugodnu smrt za odraslu osobu, budući da joj oprema nije prilagođena. Ipak..."
     Pretnja je bila jasna, bez obzira na stanje opreme. Ljudska žrtva! A on je bio užasnut kada mu je Bred pričao o crnom tržištu ljudskim telima u njihovom vremenu! Ono je bar imalo neku svrhu, koliko god da je praksa bila grozna. Ovde je bilo u pitanju čisto uništavanje. "A šta je s osobama čija je priča neverovatna?"
     "Pre ili kasnije, ona mora, po prirodi stvari, da postane verovatna." Matan slegnu ramenima, oslobađajući se nelagodnosti. "Ako bih ti razjasnio trenutnu situaciju, možda bi lakše postavio svoju situaciju u odnosu na našu."
     "Mislim da bih." Da li mu je Matan ostavljao vremena ili je zaista hteo da pomogne? Tiranin je bio obrazovan i uman čovek, ali je Ajvu bilo potrebno da sazna nešto više o njegovim stavovima pre nego što pokuša da mu objasni koncept putovanja kroz vreme - naročito kada ni sam nije verovao u to. Da li Matan, na primer, veruje u magiju? Ako veruje, to bi mogao da bude pristup s najviše izgleda. Sumnjao je da će ovaj trpeti večno odlaganje: gvozdena šaka bila je tek nemarno skrivena.
     Matan se zavalio na ležaj, zagledao u kedrovinom obloženu tavanicu i duboko uzdahnuo.
     "U danima nastanka Tira postojale su tri jednake sile, tri jednaka kruga uticaja, koja su delila civilizovan svet. Prvi je bio egipatski, koji se protezao od Severne Afrike, duž obala vladara svih reka - Nila - do četvrtog katarakta, a na severu sve do Damaska. Drugi je bio hititski, koji je obuhvatao celokupnu Anadoliju i deo obale na jugu do Damaska. Treći je bio asirski, istočno od prva dva, uključujući ostatak velike Sirije i praktično celu Mesopotamiju.
     Od ove tri velike sile, mislim da je najčudesnija bila hititska, najviše zbog odlučnosti tamošnjih vladara i veštine u obradi gvožđa. Na žalost, oni su imali i najviše neprijatelja. Nomadi sa severa - Simerijci i Skiti i drugi - neprestano su upadali, a varvari sa zapada - Tračani i Grci - nadirali su u hordama. Frigijci su čak osnovali kraljevstvo u zapadnoj Anadoliji, i hititska imperija je konačno pala. Ovo je stvorilo neuravnoteženost moći čudovišnih razmera, koja će prouzrokovati beskrajnu nesreću. Čitava oblast je neko vreme bila gnezdo barona-pljačkaša.
     Preostale su dve velike sile - ali su obe bile u velikim nevoljama. Asirija se privremeno proširila, ali je na kraju počela da stagnira i samo se branila od nomada s juga, Aramejaca. Egipat je izgubio posede u Palestini i s mukom odolevao naletima divljih naroda s mora.
     Rezultat je bio nastanak nekoliko manjih sila, koje su se hranile ostacima velikih. Možda se ovaj haos ne bi ni dogodio da je hititska imperija opstala." Ustao je i povukao u stranu jednu zavesu. Tamo je, ugrađena u zid, bila velika tabla od kedrovine sa oslikanom mapom. Ajvo prepozna grube obrise krajnjeg istočnog Mediterana. Njegov domaćin je zaista proučavao istoriju!
     "Filistinci", nastavi Matan, dodirnuvši deo obale Male Azije, "napali su Palestinu s mora, pošto su ih Egipćani odbili. Tako su punopravni stanovnici zemlje između Egipta i Damaska ostali bez domovine: mi, Kanaaniti, koji smo se držali hiljadu godina u miru. Mogli smo da odbijemo jednog napadača, iako slabe bejahu naše vojne snage u odnosu na velike sile, ali su dva neprijatelja bila previše. Naši neprijatelji bili su brojni i okrutni, a mi civilizovani. Na sreću, Tir i bratski gradovi duž severne obale - Ako, Sidon, Beritus, Biblos, Arvad i Ugarit - njih sedam behu jaki još onda, a mi smo našim pomorskim snagama u razvoju i obalskim utvrđenjima uspeli da zadržimo pljačkaše i da pomognemo mnogim našim zemljacima u nevolji. Razvili smo industriju i usavršili zanatstvo, i od naših lepih gradova načinili utočište za preduzimljive ljude svih naroda, čak i za Mikence. Tako smo počeli da se uzdižemo iz pepela istrebljenja."
     Istrebljenje! Jedan po jedan, pomisli Ajvo, popularni strahovi njegovog vremena ostvarivali su se i u starije doba. Izgleda da se tako malo toga promenilo. Slabljenje velikih sila, dolazak anarhije, velike nade u nov početak... Koja je razlika preostala između njegovog sveta i ovog?
     IRazarač! Ovde nije moglo da postoji ništa slično. Ništa.
     "Tako je i danas", reče Matan. "Veliki razarač Asirija ostaje u svojim granicama..." Oči mu se suziše kada je Ajvo poskočio. "Mada verujem da bi je snažno vođstvo moglo ponovo načiniti velikom, a i našu obalu. Hititska imperija neće se više podići. A Egipat su pokorili Libijci." Ponovo je zapazio Ajvovu reakciju, ali je nastavio da govori. "Šišonk naziva sebe faraonom, ali je to običan uzurpator koji smera da izgradi prestonicu u Bubastisu. Naravno, on poseduje izvesnu varvarsku vitalnost. Sada opseda Ugarit i baca oko na Biblos. Ali bilo bi mudro od njega da se ne kači sa Sidonom i Tirom."
     Ajvo je pratio samo bit priče, brinući se više za svoj položaj. Bar je tajna njegovog iskustva sa Egiptom bila delimično razjašnjena. Postojala je prevlast kultura: libijske nad egipatskom. Glavno pitanje ostalo je ipak bez odgovora: kako je on postao deo svega toga? Verovatno bi se našao fizički u Egiptu, da nije odmah pobegao... i da je imao zdravog razuma da tada prekine i odmori se nekoliko sati od makroskopa, ne bi se dogodilo ništa od sadašnje avanture.
     No, bilo je beskorisno prebacivati sebi. Matan je čekao na njegovo tumačenje lokalne situacije. Egipatski faraon je napadao Ugarit. "Ali jesu li feničanski gradovi bili napadnuti? Zašto im ne pomognete?"
     "To postaje problematično. Prvo, njihove kolonije duž obale Afrike - a Afrika je značajnija nego što bi pretpostavio - ne slažu se s našima. Drugo, ne smemo da oslabimo svoj trenutni položaj u odnosu na rivalski Sidon, a Sidon nije pristao da pošalje jednaku pomoć kao mi. Treće, imamo trajni ugovor sa kraljevinom Izrael, a ratni napor čak i protiv bolesnog džina kao što je Egipat, u ovom trenutku bi bio ozbiljna smetnja tome. Bio bi to loš posao."
     "Izrael? Mislio sam da ste u ratu sa Hebrejima!"
     "Trenutno ne. Hiram i Solomon su se prilično dobro slagali, a sad, kada su se Hebreji razdvojili na Izraelce i Judaite, više ne predstavljaju ozbiljnu pretnju. Potrebno nam je još mnogo bakra i gvožđa iz Vadi Arabaha, koji je trenutno njihova teritorija. Čovek mora da ceni praktičnu stranu stvari."
     Matan je bio praktičan čovek, poput pokojnog senatora Borlenda. A Sidni Lenir bio je protiv (bio bi protiv?) surove trgovine! Malčice je zakasnio.
     Onda se seti nečeg drugog. "Solomon? Hoćeš da kažeš da smo u tom vremenu?"
     "A, čuo si za Davidovog sina. Gotovo jednako veliki kralj kao naš Hiram, na svoj način, i svakako je dosta učinio za svoje kraljevstvo. Nije lako nametnuti kulturu nomadima. Solomon je umro pre tri godine, i njegovo carstvo se raspalo. Šteta; Šišonk će ih uskoro pregaziti. Neko vreme se činilo da će se u toj oblasti razviti nova sila, ali s tim je gotovo. Tir će morati sam da ponese svoje breme." Njegov pogled se zaustavi na Ajvu.
     "A sad, Ajvarh, budi ljubazan da nam ispričaš svoju priču."
     Ovo je i dalje predstavljalo problem. Matan nije pokazao naklonost prema sujeverju ili magiji; u stvari, bio je sasvim pragmatičan. Nije se činilo verovatnim da će prihvatiti nešto tako fantastično poput makroskopa.
     "Prvo", reče Matan, "pokaži mi tačno gde se nalazi Merika." Pokazao je prema mapi. "Da li je prikazana ovde?"
     "Ne. Ona leži mnogo dalje. Imaš li mapu sveta?"
     "Ovo je mapa sveta."
     Uh. "Misliš na civilizovan svet, zar ne? Postoje i zemlje izvan njega."
     Matan klimnu glavom. "Nisam te bio dobro shvatio. Da, postoje oblasti van ove mape, i mi ih istražujemo. Kako bi bilo da nacrtaš svoju mapu?"
     Ton je ostao blag, ali je Ajvo znao da je ponovo na probi. Ovaj čovek je bio rešen da mu uzme meru, i dovoljno mudar da zna da to tek treba da učini. Ajvo se takođe prisetio da su Feničani putovali prilično daleko u potrazi za tržištima i neiskorišćenim zemljama, kao i njihovi takmaci Grci, i da su bili tajnoviti u vezi sa svojim važnijim otkrićima. Zar nisu imali rudnike kalaja ili nečeg sličnog u Britaniji? I šta je s pričom o zalutalom feničanskom brodu, zanetom vetrovima sa nameravane plovidbe oko Afrike, čak do obala Južne Amerike, gde su njihovi graditelji uveli modu podizanja zapadnih piramida? Ipak, tu je bio na čvršćem tlu.
     Uzeo je neispisan svitak od Matana i načinio manju kopiju zidne mape. Onda ju je proširio dovršivši obrise Mediterana. Nije bio kartograf: njegov crtež je bio grub i ne posebno precizan, ali je sumnjao da će to biti problem. "Ovo je Italija", reče, "i Sicilija - čizma koja se sapliće o kamen." Matan zamišljeno klimnu, i Ajvo shvati da je ovome poznata ta geografija.
     "Ovde je zapadna obala Evrope, i Britanska ostrva." Matan je bio tako oprezno suzdržan da je Ajvo bio siguran da zna ponešto i o ovoj oblasti. "A na jugu je ostatak afričkog kontinenta, evo ovako."
     "Šta se nalazi na istoku?"
     "Ogroman kontinent." Ajvo nacrta nedozvoljeno netačnu Aziju.
     "A gde je Merika?"
     "Na zapadu, preko mora." Počeo je da je ucrtava, ostavivši manje prostora za Atlantik zbog ograničenog prostora za mapu.
     "Tako", reče Matan kada je Ajvov ugljen dovršio poluostrvo koje će kasnije dobiti ime Florida. "Na koji način si doputovao ovde?"
     Ajvo skupi hrabrost i dade jedini mogući odgovor. "Doleteo sam."
     "Da li bi mogao sada da poletiš za mene?"
     "Ne."
     "Tako." Matan još malo porazmisli. "Da li u Merici govorite feničanski?"
     "Ne."
     "Kako si ga onda savladao?"
     "Ne znam. Prosto mi je došlo kada je zatrebalo."
     "Tako." Reč je pri svakom ponavljanju postajala zlokobnija, i ovaj put je pauza bila veoma duga. "Ti, dakle, polažeš pravo na božanstvo."
     Božanstvo; božanska svojstva? Ajvo se pitao koliko bi odmakao kada bi pokušao da beži.
     "U Americi, takve stvari... mislim, letenje... nisu nikakvo čudo. Nema ničeg natprirodnog u tome."
     "Amerika je, dakle, zemlja bogova."
     "Ne, ne! Ona..." Ali, kako da objasni ovom umnom, a ipak tako neukom čoveku? Ovde je bilo više bogova, i nisu bili ništa više natprirodni nego jedini Bog hrišćanskog doba. Matanove sumnje bile su sasvim opravdane, po merilima njegovog vremena. Svaki dalji pokušaj da objasni prirodu božanskog samo bi pogoršao situaciju.
     "Da nije tvoje izuzetne fizičke građe, poznavanja nekih stvari koja nijedan ovdašnji čovek ne bi mogao da zna, proglasio bih te najvećim vrdalom", reče Matan. "Ovako, priznajem da imam izvesne nedoumice. Tvoja neobaveštenost je podjednako čudna kao ono što znaš, i ne mogu da odredim da li si nezapamćeno lukav ili nezapamćeno slab u izmišljanju. U svakom slučaju, nezapamćena si osoba. Ne vidim kako bi mogao da budeš ono što nazivaš špijunom, a opet sam nemoćan da objasnim šta si."
     Nastade tišina.
     "Mislim", reče Matan konačno, "da je ovo pravi posao za sveštenstvo."
     Ajvo ponovo oseti jezu, a snažna glad, koju je osetio gledajući Matana kako jede, naglo prestade. "Govorio sam jeres?"
     "Nikako. Uopšte nisi govorio o Melkartu, a tvoja Merika je, po svemu sudeći, izvan domašaja Baala. Ali kako sam iscrpao sve mogućnosti koje su mi na raspolaganju..."
     Ako je ovo bila konačna pretnja, ponovo je postala vešto zamaskirana. Više se nije pominjalo žrtvovanje. "Mislim da bih mogao da razgovaram s vašim sveštenicima, iako nemam da im kažem ništa što nisam kazao tebi."
     "Odlično. Moji ljudi će te odvesti. Siguran sam da ćeš zadobiti Melkartovo razumevanje, a možda i potpuno zajedništvo."
     Ajvo nije bio sasvim zadovoljan ovim izborom reči, ali je pošao sa dvojicom krupnih stražara bez vidljivog protivljenja. Primetio je da su niži od njega, kao i svi drugi koje je video ovde i na brodu. Bio je doslovno džin u ovom gradu. Iako nije mislio za sebe da je snagator, nadmoćni stas i težina mogli su mu biti izvesna prednost u slučaju nevolje.
     Ovi vojnici bili su bolje naoružani nego oni u Egiptu, posedovali su metalne žičane tunike i dobro oblikovane niske šlemove, kao i dugačka koplja i oštre mačeve. Svaki je nosio ratnu sekiru opakog izgleda, zataknutu za debeo opasač.
     Ajvo promeni mišljenje o sopstvenoj fizičkoj prednosti.
     "Čudno", reče stražar s njegove desne strane kada su zašli u tesnu ulicu. "Nikada nisam video da jagnje tako mirno ide na klanje." Nije govorio feničanskim jezikom, i Ajvo u čudu shvati da su to regruti iz neke druge oblasti, najamnici koji nisu ni slutili da on razume njihov razgovor.
     "Matan mu je verovatno rekao da će prisustvovati ceremoniji", reče drugi. "A već je i ostrižen!"
     Ajvo opazi da su obojica bradati - kao i Matan. Zašto je onda posetilac bio tako pomno izbrijan?
     "Pa, imaće dobar pogled... na vatrenu utrobu Baalovu!" složi se prvi, smejući se. "Mislio sam da već svaka budala zna da samo sveštenik može da izađe iz hrama."
     "Prevario si se", odgovori drugi. "Svaki dan se iznose urne na pogrebno zemljište."
     "Njegove kosti neće stati u dečju urnu, čak ni posle spaljivanja", pobuni se prvi. "Predugačke su."
     Stigoše pred stepenice koje su vodile u skladnu kamenu zgradu. S obe strane izlaza bila su dva moćna stuba, jedan obojen žuto, drugi zeleno. Drugi stražar se okrenu Ajvu i pruži žuljevitu ruku. U omči na grudima visio mu je kratak mač, u kožnim kanijama, i drška se skoro češala o Ajvov levi lakat. "Dozvoli da ti pomognem uz ove blagoslovene stepenice, gospodine", reče čovek na feničanskom.
     "Sveštenici bi bili veoma nesrećni ako bi se tako uvažen gost spotakao", reče drugi. "A Baal bi se pušio od besa." A onda na drugom jeziku: "Da... pogledaj dužinu te nadlaktice!"
     Ajvo podiže pogled i ugleda sveštenika odevenog u belo, kako im dolazi u suret. Pratilo ga je nekoliko čuvara hrama. Izgledali su vrlo odlučno.
     On tada dograbi mač levog stražara i isuka ga iz kanija pre nego što je ovaj mogao da reaguje. Onda se progura napred i okrenu prema drugom vojniku, plašeći se da u bekstvu ne zaradi koplje u leđa. Ali, i taj stražar je podjednako sporo reagovao, ne očekujući da će se jagnje možda okrenuti, i ostao je da stoji otvorenih usta, ne hvatajući se za oružje.
     Stražar koji je priložio svoj mač saplete se o sopstvenu sekiru i prući po zemlji. Njegov štit, zakačen na sličan način o levi bok, ležao je između njih na najnižem stepeniku. Ajvo se hitro sagnu, podiže ga levom rukom, grabeći na trenutak rukohvat. Štit je bio iznenađujuće lagan: ovalni drveni disk, obložen iza trake rukohvata, izreckan po rubu u brojnim ratnim sukobima. Očigledno je bio namenjen aktivnoj odbrani: nosilac je trebalo da dočeka udar mača ili koplja i da ga odbije, ili zarobi vrh, umesto da se samo zakloni njime.
     Drugi stražar konačno razumede da nešto nije u redu, isuka mač i podiže štit pa pođe nezgrapno na Ajva. Bilo je teško verovati da su ovo veterani - bili su kao volovi.
     Iza stražara koji ga je napao povika sveštenik, i čuvari hrama pojuriše niz stepenice, pogibeljno blizu jedan drugome.
     Ajvo razmahnu oružjem. Mač je bio dug otprilike dve stope, ne računajući dršku, i naoštren tako da je najširi deo oštrice počinjao na šest ili osam inča od vrha. Obe strane su bile oštre, iako ne kao nož: bilo je potrebno upotrebiti snagu mišića da bi se zaseklo kroz oklop, i sečivo nije moglo da očuva dobar brid.
     Oružje je bilo nezgrapno, drška prekratka za čvrst zahvat. Nije njime mogao uspešno da se bori, niti, kad do toga dođe, da se zakloni štitom. U stvari, on i nije nameravao da se bori; nasilje ove vrste nije mu bilo u prirodi. Morao je da postoji neki razuman način da...
     Stražar zamahnu mačem, i Ajvo štitom nagonski odbi udarac.
     Išlo mu je.
     Oštrica se sudari s nazubljenom ivicom i na trenutak se zaglavi u sunđerastom drvetu. Ajvo zamahnu svojim mačem za nespretnu četvrtinu kruga, i stražar odskoči unazad.
     Promašio je - ali ga je zamah na neobičan način oživeo. Mač, tako nezgodan za držanje, postade u pokretu fino uravnotežen instrument. Opazio je da je poseban način oštrenja doprinosio ubojitosti, smeštajući najveću širinu i težinu u predviđenu tačku dodira.
     Već je izgubio mnogo vremena. Za onih nekoliko sekundi akcije, čuvari hrama su nastavili napredovanje i sada su već bili skoro kraj njega. Nije mogao da se nada da će ih sve savladati. Moraće da beži, bez obzira na koplja.
     Okrenuo se... i video da sa ulice dolazi još vojnika. Već je bio opkoljen.
     Postupi neočekivano! pomislio je, setivši se saveta odnekud. Neočekivano može da prevagne u svakoj situaciji. Bilo je jasno da očekuju da će se boriti ili pokušati da beži, a nijedan postupak nije mogao da ga sačuva zadugo.
     Zaustavili su se na dvadeset stopa od njega, napravivši krug od mačeva, dva stražara od maločas bili su s njima. Sveštenik je stajao u sredini vrste, na širokim stepenicama, razmahujući rukama. Ajvo opazi da je bos.
     On se tada sjuri prema njemu, preskačući po tri niska stepenika. Na udaljenosti od deset stopa zavitla štit prema sveštenikovoj glavi. Štit kliznu kroz vazduh kao jedro, okrećući se.
     Čovek skoči u stranu, sasvim spretno, i sudari se sa stražarem kraj sebe. Ajvo baci mač prema ljudima s druge strane. Mač se obrtao kao bumerang, rasipajući sunčeve zrake na sve strane.
     Dva najbliža štita se instinktivno podigoše da odbiju udarac, kao što je i očekivao, ali su ljudi bili zatečeni. Pre nego što su se povratili, Ajvo se baci na sveštenika koji se zateturao, uhvati ga oko struka i gurnu na stražare koji su bili na nogama. Ovi popadaše i nastade zamršeno klupko.
     Mač mu zveknu skoro kraj uva - bacio ga je jedan oboreni ratnik. Ajvo ga dograbi, a onda još jednom obuhvati sveštenika, koji je pokušavao da ustane, oko pojasa. Čovek je na sreću bio ptičje građe, i bilo ga je lako savladati. Ajvo ga pritegnu uza se i pođe natraške uz stepenice. Stražari pođoše za njim, ali on prisloni široku oštricu uz vrat svog taoca, i oni se povukoše.
     Ipak, bilo je potrebno da uskoro preduzme još nešto, jer mu je teški mač već vukao ruku nadole, u tom nezgodnom položaju. Pretnja će izgubiti na snazi ako sečivo umorno klone do taočevih grudi...
     "Poslušaj me, verolomče!" zašišta Ajvo u čovekovo uvo, dok su uzmicali. "Ili ćemo zajedno posetiti Melkartov oganj, ili ćemo se zajedno izvući. Na tebi je da odlučiš hoćemo li se rastati živi, ili u smrti. Jesi li me razumeo?"
     Čovek ne reče ništa, ali je Ajvo bio siguran da je primio poruku. Pustio ga je tek na vrhu stepeništa, ali mu je upro mač u leđa. Vojnici su ih pratili u gomili, sada još brojniji, na razdaljini; dizali su veliku galamu ali nisu smeli da ugroze taoca. Ajvo čestita sebi na pravom izboru.
     Naslonio se leđima na žuti stub, panično tražeći u mislima izvodljiv plan bekstva. Dovde ga je dovela smelost koju nije očekivao da će naći u sebi, ali je i sreća imala granice. Sveštenik se nije pomerao a gomila ispod njih nije prilazila. Munuo je sveštenika. "U hram", prošapta. "Ne okreći se i ne pravi nagle pokrete pre nego što me upozoriš. Ako samo na trenutak posumnjam u tvoju nameru, biće ti poslednja." Da li je to on, blagi Ajvo Arčer, čitao redove iz neke melodrame? Zašto ne upotpuni scenu upozorenjem da ga svrbe prsti na maču?
     Nije bilo smešno. Drška mača bila je izdajnički klizava od znoja, i već je osećao kako ga peče narasli žulj.
     Sveštenik ispruži prst nalik na kandžu i pokaza.
     "Oho!" reče Ajvo. "Postoje sporedna vrata?"
     Sveštenik ga povede oko stuba do boka zgrade. Naravno, tamo se nalazio uzak prolaz koji je vodio u taman hodnik, paralelan sa spoljnim zidom. Jedva da je bilo mesta da uspravi glavu, dok za nižeg čoveka nije bilo poteškoća.
     Uđoše. Ovo se činilo bolje nego glavni hodnik, budući da je mogao da ih prati samo po jedan čovek, a pomrčina je otežavala gonjenje. Svetlost je ulazila samo kroz visoke uske useke, otvore u spoljnom zidu.
     Dvadeset stopa dalje sveštenik kucnu u kamen unutrašnjeg zida. Onda ga podupre krhkim kamenom i gurnu. Ajvo ga je sumnjičavo posmatrao, pogledavajući povremeno iza sebe, da bi se uverio da ih niko još ne prati.
     Kamen se otvori prema unutra, ostavivši prazan otvor iz kojeg je strujao hladan vazduh. Hladan, ali zagušljiv; tamo negde je bilo stajaće vode.
     "Tajni ulaz?"
     Čovek potvrdi. Ajvo ga je tu jedva video i zato ga je držao za koščatu mišicu. Kamen je morao biti lako balansiran da bi ga pokrenuo takav kostur. I zašto njegov talac ništa ne govori?
     "U slučaju pobune, stranih osvajanja...?" upita Ajvo, sumnjičavo pružajući mač unutra.
     Nije bilo odgovora.
     Ajvo ga gurnu. "Prvo ti."
     Sveštenik panično uzmaknu.
     "A-ha. Zajedno ćemo da saznamo svoju sudbinu. Požuri!"
     Iza njih se začu komešanje, i znao je da su se vojnici okupili oko ulaza i verovatno opkolili ceo hram.
     "Znam da nisi mutav", reče Ajvo oštro. "Čuo sam kako dovikuješ stražarima malopre. Zato ili ulazi ili mi reci zašto nećeš, da te ne bih ovog časa proburazio!"
     Blefirao je, ali se nadao da se to ne vidi.
     "Napred postoji bolji ulaz", reče sveštenik brzo. Glas mu je bio običan, posle sve one tajnovitosti.
     Ajvo se mrko osmehnuo. Pobeda - i još jedna izbegnuta zamka. Nasilan prilaz imao je svojih dobrih strana. "Taj ćemo obojica da upotrebimo - pa kako nam bude."
     Ali nije bilo vremena. Zvuci spolja potvrdili su njegovu malopređašnju pretpostavku: stražari su okružili hram, i sada ih je očito već vodio viši sveštenik. Njegov živi štit bio je skoro beskoristan. Sada se čula buka i sa drugog kraja hodnika.
     Sveštenik se iznenada otrgnu iz Ajvovog oslabljenog stiska. Ajvo se baci napred, grabeći levom rukom i zamahujući mačem u desnoj. Sečivo pogodi čoveka u bok, ali nedovoljno snažno da bi zaseklo kroz tkaninu. Pokušavajući da ga izbegne, sveštenik se izvi u stranu, leđima uz nagnuti kamen.
     Ajvo ponovo posegnu - i uspe samo da gurne mršavka kroz otvor. Kamen glatko kliznu, zatvarajući se na vrisak u padu i prigušen pljusak - nekih pedeset stopa niže, sudeći po trajanju. Kakvo bekstvo!
     Ajvo je sad bio sam, zarobljen između dveju oružanih grupa, bez taoca. Da li je postojao drugi prolaz ili je ona lopuža od sveštenika samo htela da dobije na vremenu? Morao je da postoji prolaz!
     Pošao je dalje uza zid, gurajući svaki veliki blok, ali nijedan nije popuštao. Prolazili su minuti. Oči su mu se privikle na mutnu svetlost, ali je video samo nanos prašine na zidu i na podu. Kvarili su ga samo tragovi njegovog pipanja.
     Zašto ga nisu napali? Morali su da čuju njegovo gušanje sa sveštenikom, i da shvate da je ovaj mrtav. Ili su možda zaključili da je Ajvo pao, i da će se sveštenik svakog trenutka pojaviti? Ili je odlaganje bilo deo lukavijeg plana - manje rizičnog po njih od frontalnog napada na skučenom prostoru?
     Podigao je oči, sležući ramenima... i opazio tamni otvor na tavanici, nekoliko stopa ispred sebe. Drugi prolaz!
     Ubacio je tamo mač, i metal zazveča o kamen i ostade tamo. Odmah je pošao za njim, podigavši ruke da se uhvati za ivice.
     Naslonio se bradom na ivicu... i nije mogao da se popne više, jer su mu noge mlatarale bez oslonca. Morao je da se spusti.
     Proučio je situaciju, a onda se ponovo podigao glavom u otvor. Atleta, ili neki sveštenik lak poput ptice, bez muke bi se uvukao, jer je otvor bio tik iznad visine glave - ali Ajvo nije bio nijedno od toga. A opet, otvor za brzo bekstvo morao je da ima odgovarajući rukohvat...
     Ajvo neudobno pritisnu obraz o ivicu i podiže jedan lakat. Ruka mu napipa mač. Zastenja, jer je osetio kako mu gruba oštrica zaseca dlan, ali ostade na mestu. Onda pronađe: čvrsta drvena poluga.
     Imala je naslagu prašine na sebi, ali suvlje i lepršavije nego ona dole. Bilo je jasno da tu dugo niko nije ulazio. Dobar znak, ili loš predznak?
     Pa, Ajvo više nije imao mnogo izbora. Podigao je ramena, grudi, pa jednu nogu i konačno ostatak tela, ne izgubivši mnogo kože. Olizao je prljavštinu sa okrvavljenog dlana i podigao mač. Infekcija mu je trenutno bila poslednja briga.
     Zakasnela misao: vojnici bi mogli da prate njegov trag u prašini. Mora da ga zametne.
     Tunel je verovatno bio prepun prolaza. Ako sakrije onaj koji je zaista upotrebio, utrošiće sate tražeći ga.
     Kao planer, bio je izgubljen slučaj. Ponovo se malo prekasno setio očigledne stvari.
     Sa žaljenjem se spustio nazad u hodnik; povređena ruka ga je pekla jer je utisnuo prašinu u ranu. Onda je potrčao niz hodnik i nazad, vukući noge, pljeskajući dlanom o unutrašnje zidove. Čik neka pročitaju ove tragove. Onda se ponovo uzverao u rupu. Pokupio je šaku prašine i posuo je u blizini otvora i po šipki, nadajući se da će tako prikriti svoj prolazak. Nije mogao da vidi rezultat svega toga, možda na svoju sreću.
     I, najzad, dalje:
     Koliko je mogao da proceni po položaju zidova, nalazio se u teskobnom prolazu koji je vodio ukoso u odnosu na onaj ispod, u potpunoj tami. Njegove sandale, koje nisu bile za ovakve napore, težile su da se zakače za neravnu podlogu.
     Na kraju se pojavi malo svetlosti. Izašao je na prašnjav balkon iznad unutrašnjeg dvorišta, po njegovoj proceni u zadnjem delu hrama. U sredini se nalazio ogroman, groteskan metalni kip, grubo oblikovan prema ljudskom liku. Iz otvora na glavi uzdizao se dim, a mostić je vodio do kapije u isturenom trbuhu: Melkart, mesožderski Baal od Tira.
     Ajvo se okrenu u stranu, ne preterano radoznao. Činilo mu se da može da oseti ustajao miris pečenog mesa. Nikakvo čudo što su se Izraelci borili protiv ovakve sudbine! Zar nije nacistička mašina, toliko vekova kasnije, bila čudovišna reinkarnacija duha Baala?
     Opazio je grube stepenice koje su vodile dole, takođe prekrivene prašinom. Oklevao je. Dan će potrajati još satima, i biće ranjiv čim se ponovo nađe van hrama. Tako je - njegov neočekivan, i zato razuman postupak biće da ostane ovde... sa spremnim mačem.
     Pronašao je skrivenu nišu i legao tamo. Pokušao je da zadrži mač u ruci, ali je imao žulj na desnom i posekotinu na levom dlanu, pa ga je odložio kraj sebe. I začudo, ni ovaj put mu nije bilo teško da zaspi. Možda zbog toga što je bio siguran da će se razbuditi čim se neko približi. Bar se nadao da je tako.
     Kada se probudio, bio je mrak. Još ga je bolela ruka, i bio je gladan. Nije baš uživao u grubom pecivu, hrani galijota, a nije probao ništa od Matanovih poslastica. Čak je i Melkart počinjao da mu miriše primamljivo.
     Zaključio je da je vreme da napusti ovo okruženje. Pažljivo je sišao stepenicama, trudeći se da ne podigne više prašine nego što je potrebno. Pazio je i na zvuke iz hrama. Pitao se da li su ga vojnici još strpljivo vrebali u zasedi, na oba kraja onog prvog hodnika. Neki vojnik bi mogao da zaviri i otkrije da je nestao, a da je lažni prolaz još otvoren. Ne, sada je bio zatvoren. Da li bi poverovali da je upao tamo? U tom slučaju ne bi više motrili na njega.
     Podnožje stepenica zatvarala su teška vrata. Bila su zaglavljena, ali je poluga bila s unutrašnje strane. Nije bilo sumnje: ovo je bio službeni izlaz za sveštenike, u slučaju opasnosti. Podigao je gredu, odložio je u stranu i gurnuo. Ništa se nije dogodilo.
     Jesu li i spolja zaglavljena? Ovo mu se nije činilo razumno, jer bi u tom slučaju morala istovremeno da budu otvarana s obe strane: nepouzdan izlaz za slučaj opasnosti. Kleknuo je i približio oko pukotini. Ugleda svetlosti grada. Opipao je duž pukotine i nije pronašao nikakvu zapreku. Vrata su bila samo uglavljena.
     Naslonio je rame na drvo i snažno gurnuo. Odolela su. Konačno se podupro nogama o najniži stepenik i silovito ispravio kolena.
     Vrata se s treskom otvoriše. Ajvo pade na leđa, mač zveknu kraj njega. Buka je bila strahovita. Odmah se začuše povici, i prilike sa bakljama u rukama sjuriše se prema njemu s obe strane zgrade.
     Ponovo je bio u nevolji. Prirodno.
     Ajvo se podiže, razmahnu mačem (otkrivši da je žulj manje bolan), i potrča. Baklje skrenuše da ga presretnu. Usporio je, tražeći put po kamenim terasama pored hrama, i najbliža grupa ljudi ga sustiže. Video je sevanje širokih oštrica na svetlosti baklji, blesak raširenih očiju.
     Zamahnuo je mačem, i dohvatio vodećeg čoveka po štitu. Onda je ponovo zamahnuo, ovaj put pogodivši meso, i čovek vrisnu i odskoči. Napadoše ga još dvojica, odjednom, udarajući sa dve strane. Ajvo oseti vreli dodir oštrice na ruci i sam uzmaknu.
     Stisak mu je ponovo bio klizav, ali nije mogao da odredi da li je to bilo od znoja ili od krvi.
     Svetlost je bila suviše slaba a njegovi oseti suviše konfuzni. Očajnički je napao senku koja ga je ranila, ciljajući prema odsjaju šlema - i pogodio, u tmini.
     Čovek je nosio baklju umesto štita, i nagonski je pokušao da parira - poturivši baklju. Ajvovo sečivo, zašavši u svetlost, pogodi ruku i lice, i njemu pripade muka. Baklja odlete i zakotrlja se po tlu, pružajući mu trenutni uvid u ono što je učinio; onda krvava lokva ugasi vatru, šireći se.
     Plitki stepenici bili su šala za njega. Preleteo ih je i odjurio, bežeći u grad, nesvestan svojih pokreta. Iza njega su kružile baklje, kao ljutite pčele koje traže cilj.
     Ulice su bile mračne. Zaleteo se u najbližu, već zadihan, ne mareći za moguće prepreke. Na prvoj raskrsnici je skrenuo pod pravim uglom, pa opet - i zalutao, poput baklji.
     Okruživale su ga zbijene trospratnice, slične kutijama, mračne. Nije mogao da razabere imaju li uopšte prozore ili vrata dok im ne bi prišao sasvim blizu, ali je bio siguran da bi ulazak u neku od njih izazvao samo dalju uzbunu. Kuda da pođe? Bio je bez novca - nije bio siguran da li ga ovde uopšte koriste - i krova nad glavom. Noć nije bila hladna - još ne - ali nije mogao beskrajno da luta.
     Baklje odjednom naleteše na njega. Vojnici iz hrama nisu odustali od potrage; naprotiv, prečešljavali su grad za njim. On pobeže od njih, nesrećan, stideći se krvi na svom maču. Nije nameravao da ubije čoveka, hteo je samo da ga odbije, možda da mu zada površnu ranu. Morao je da veruje u to.
     Bio je siguran da je njegova sopstvena rana vlažna ispod zategnutih namotaja tunike, i da izbacuje plazmu pri svakom pokretu. Još jedan razlog da pronađe utočište.
     Ali gde, gde? Nije mogao ni da pobegne iz grada, jer je Tir bio ostrvo - opasano zidinama.
     Baklje su pristizale niz dva sokaka na sledećoj raskrsnici. Pri njihovom združenom sjaju video je da su kuće bogatije nego što je mislio. Iako su spoljni zidovi u visini tla bili uglavnom od belog gipsa, gornji spratovi su bili od drveta, sa malim četvrtastim otvorima prozora, a neki su čak imali balustrade poduprte malim palminim stubovima. Ovo svakako nije bilo sirotinjsko naselje.
     Naredna raskrsnica je bila blokirana bakljama sa tri strane, uključujući ulicu iza njega. Ajvo potrča jedinim mogućim putem, zadovoljan što ga nisu potpuno opkolili. Ali, i ako im sad izmakne, nije video dugoročno spasenje. Uskoro neće više moći da trči.
     "Begunče!"
     Bio je to ženski glas, prigušen ali savršeno čujan. Ajvo se okrenu u tom pravcu, instinktivno podižući umrljanu oštricu.
     "Begunče... ovamo!" ponovi glas užurbano. "Brzo, pre nego što te ugledaju."
     Morao je da joj veruje. Potrčao je prema zabrađenoj figuri koja je stajala na malenoj terasi.
     "Krv!" uzviknu ona prekorno. "Ostavio si krvav trag!"
     Znači, zato su ga tako lako pritesnili! On sam nije mogao da vidi, ali oni očigledno jesu, uz pomoć baklji. Zar je tako mogao da ima neki izgled za spas?
     "Možda ipak mogu da ti pomognem", reče ona. "Uđi."
     Posrnuo je kroz vrata kraj kojih je stajala - u ovom slučaju, otvor u zidu pokriven komadom kože ili platna - i našao se u malom prljavom predvorju. Nimalo imućno domaćinstvo, očigledno - ali nije bio u prilici da bira.
     Žena zatvori ulaz i povede ga u omanje unutrašnje dvorište. Bila je mlada i visoka - veoma visoka za ovo okruženje - i prilično lepih crta lica, a ogrtač nije uspevao da sakrije ženstvenost njenih oblina. Sumorno se zapitao da li je prostitutka. Ako jeste, začas će ga izdati, čim otkrije da je bez novca ili dragocenosti.
     "Moramo da zaustavimo krv", reče ona. "Znam jednu praznu kuću gde nas noćas neće naći. Ali ne smemo da dozvolimo da nas krv oda." Uklonila je tkaninu koja se bila pretvorila u natopljen zavoj i počela da čisti ranu.
     "Ko si ti?" upita on. "Zašto mi pomažeš?"
     "Ja sam Aja. Ne poštujem Melkarta, niti odobravam žrtvovanje ljudi."
     Povezala mu je ranu grubom tkaninom. Ajvo je izbegavao da pobliže ispita zavoj, siguran da nije mnogo čist. Nešto mu je smetalo u njenoj izjavi, ali onako omamljen, nije mogao da odredi šta. Možda činjenica da protivljenje određenoj politici ili religiji nije uvek značilo da će čovek rizikovati život zbog toga. Morao je da postoji jači, primitivniji poriv.
     Ipak, postojala je ona izreka o poklonjenom konju - ako je ovde bilo konja.
     "Osim toga", reče ona, "i meni samoj je potrebna pomoć da pobegnem iz ovog pokvarenog grada. Sama bih ubrzo pala u ropstvo."
     O! Ništa bolje od muškog begunca za tu svrhu! Neko čiji je imperativ brzog bekstva bio garantovan. Ako je zaista bilo tako - a nije bilo razloga da sumnja u to - njihove potrebe su lako mogle da se poklope.
     "Imaš poverenja u stranca?" upitao ju je. "U mogućeg zločinca, silovatelja, možda i ubicu?"
     "Nameravaš da me ubiješ?"
     "Ne."
     "Onda ne možeš da mi naudiš."
     O!
     "Sad moramo da požurimo. Čuvari hrama će ubrzo pronaći ovu kuću." Gurnula ga je prema zadnjem ulazu i provirila na ulicu. Baklje su upravo prolazile.
     "A ko si ti?" upita ona dok su čekali.
     "Ajvarh od Merike. Uzeli su me na brod i izveli pred Matana na saslušanje."
     "Matan", reče ona mrko. "Taj je na zlom glasu. Reči su mu blage, ali mu se ne sme verovati. Mutivoda u prošlim događajima."
     Prigodno viđenje. "Ne razumem zašto me je poslao da budem žrtvovan. Kako je mislio da dođe do podataka na taj način?"
     Ona slegnu ramenima. "Matan je Matan. Dođi, prošli su."
     Tako je i bilo, privremeno. Uskoro će otkriti prestanak krvavog traga s druge strane kuće, i vratiće se. Aja ga je povela u mračnu ulicu, zaobilazeći prepreke, a on je sakrio mač pod tuniku. Izgledalo je da ona poseduje urođeni osećaj za opasnost, pogađajući gde će naići na patrole iz hrama i nalazeći način da ih izbegne. Pola sata kasnije bili su u bezbednom okrilju kuće o kojoj je govorila: prazna, zaista, ali veoma bogato opremljena.
     Ajvo je pokidao preostale rite tunike i oprao se u dobro opskrbljenom kupatilu. Nije očekivao da će biti kanalizacije, ali je zaista postojala drvena cev za odvod, a pod je bio od ružičastog cementa prošaranog sitnim mermernim kockama. Otmeno poput bilo čega u dvadesetom veku, nedostajala je samo topla i tekuća voda.
     Potom je morao da zamoli Aju da ga umota u novu tuniku, nadajući se da neće biti uvređena zbog zahteva. Na svu sreću, pomogla mu je bez primedbe.
     Ostatak kuće bio je jednostavno izveden: nekoliko pravougaonih odaja bez pretenciozne arhitekture. Temelj je bio od vešto spojenog kamena, sa vrlo malo cementa koji se pretvarao u cigle i sa povremenim kamenim stubovima radi potpore; na kraju je bilo čisto drvo. Zidovi od kedrovine u sobama na spratu bili su lepi ali bez ukrasa, i nije bilo umetničkih predmeta. Vlasnik nije pokazivao zanimanje za eleganciju, očigledno poštujući feničanski ukus, izuzev za odeću. Kuća je bila puna različitih materijala, raskošnih koliko i oni u Matanovom stanu: višebojnih ogrtača, tunika i haljina, bogato ukrašenih. Bilo ih je od vune i od finog platna. Preovladavala je purpurna boja, i on se seti da je Tir bio čuven po njoj. Čak su i šiljate kape bile bogato obojene.
     Aja ga je poslužila obilnim i dobrodošlim obrokom: dimljenim kozjim mesom, maslinama, smokvama, urminim vinom, medom i pecivima od njemu nepoznatih žitarica, i na kraju celim narovima. Bio je skoro prebogat za njega, posle dana gladovanja, ali je obuzdao apetit i napunio stomak bez naknadne reakcije. "Otkud znaš za ovo mesto?" upitao ju je, čupkajući sočne bobice nara. "Vlasnik se neće pobuniti?"
     "Vlasnik je bogati trgovac koji je ove nedelje na kopnu, ugovara pošiljku kedrovine", reče ona. "I naravno, nadgleda rad svojih robova sa kopna, koji prave nakit i figure tuđinskih bogova."
     "Čudno - ovde nisam primetio ništa slično."
     "O, ima on sjajne majstore - ali su takve trice samo za izvoz, naravno. Fina izrada postiže veću cenu, znaš."
     "Čak i verski predmeti? Pomislio bih..."
     "Pogledaj", reče ona. Lako je ustala i povukla u stranu jednu zavesu. Iza se nalazila pozamašna figura žene, s okruglim trbuhom i povelikim grudima, između dve sfinge. "Astarte", reče Aja. "Pokazaću ti kako da je izmuzeš."
     Donela je šolju kozjeg mleka i pažljivo je usula u otvor na glavi boginje. Onda je uzela granu sa ognjišta i dotakla mahovinastu trud ispod kipa. Buknu vatra, grejući čitavu metalnu figuru.
     Tada iz bradavica obešenih dojki naglo poteče mleko u zdelu postavljenu na boginjin trbuh. Ajvo je zurio, opčinjen i pomalo zgrožen, iako mu je bilo jasno da u tome nema ničeg magičnog niti opscenog.
     "Toplota otapa voštane čepove", objasni Aja. "Ali, vernici to ne znaju. Donosi veliki novac, koliko ja znam."
     "Ali trgovati tuđom verom..."
     "A, pokriva on i svoju veru, ne boj se. Plaća mito hramu i kupuje dečake za svoja zadovoljstva. Kada mu neki dosadi, prepušta ga Melkartu. Smatraju ga veoma pobožnim."
     Ajvo, čija je savest bila olakšana, nije više pitao. Ovo je bilo domaćinstvo sasvim zgodno za pljačku. "Dokle ćemo biti bezbedni ovde?"
     "Najviše jedan dan. Sutra naveče moraćemo da napustimo grad, jer će oni sigurno motriti i nigde u Tiru neće biti trajne sigurnosti od hrama."
     Po završetku obeda ona uze svetiljku - prost zemljani tanjir, bez ukrasa, s izvijenim kljunom kao fitiljem - i odvede ga u spavaću odaju, gde su meke kože bile prebačene preko slame. Delovalo je očaravajuće.
     Ajvo se zahvalno baci na ležaj... ali uskoro opazi da ima društvo. "Čak i najbolji brodovi noću uplove u luku", promrmlja ona.
     Bila se oslobodila ogrtača i ostatka odeće i zavukla se pod kože uz njega, blizu, i on otkri da je njegova prvobitna ocena njenih telesnih odlina bila konzervativno škrta. Bila je namirisana teškim mirisom, koji nije umeo da prepozna, osim da je erotičan, i bila je gipka i glatka kao panter.
     Ajvo je bio umoran, ali je bio prespavao celo popodne u hramu, i uspešno se oporavljao od rana i napora. Aja se dobro brinula o njemu, i povreda leve ruke bolela je samo kada bi je negde udario. Osećao se, sve u svemu, doraslim situaciji - osim u jednom detalju.
     "Moj brod pristaje na drugom mestu", reče. A zatim, ne želeći da povredi njena osećanja pregrubom izjavom, pokuša da objasni: "Volim drugu ženu, i samo nju bih da grlim. Time ne želim da te uvredim."
     "Tvoja žena?" upita ona napeto.
     "Ne."
     "Ljubavnica?"
     "Ne."
     "Teško mi je onda da shvatim šta to ona nudi što ja ne mogu. Imaš veoma lep brod, a ja udobnu luku. Ako ćemo putovati zajedno..."
     "Ali ja nju volim. Zar ne razumeš?"
     Ona se zamišljeno zagleda u njega, dok je svetlost lampe treperila na zidu iza nje i dodirivala joj kosu crvenkastim odsjajima. "Kako joj je ime?"
     Kakva je šteta od istine? "Afra", reče on, i oseti izvesno olakšanje zbog priznanja. "Ime joj je Afra, ne voli me i nemam nikakvo pravo na nju, baš nikakvo, ali je volim."
     "I ja sam volela čoveka, jednom", reče Aja, "ali je umro. Tada sam shvatila kako je besmisleno zavisiti od takve stvari. Ljubav ništa ne čuva, već samo ograničava uživanje. Uživaj u meni, nju to neće pogoditi." Pauza. "Je li ona blizu?"
     "Nije. Udaljena je hiljadama godina."
     "Hiljadama godina!" Bila je to omaška, ali je video da ju je to samo trenutno zainteresovalo, jer nikako nije mogla da shvati vezu. "Pešice ili brodom?"
     "Brodom", reče on, ne brinući više o mogućim nesporazumima.
     "Onda je više nikada nećeš imati." Gledala ga je trenutak duže. "Ali kako si stigao ovamo sa tolikog puta? Još si mlad."
     "Moji bogovi su veoma moćni."
     "O!" Razmislila je još malo. "Da su bogovi Kanaanaca bili moćniji, možda bi mi moj voljeni bio vraćen."
     "Kako to?" Nije ga naročito zanimala njena tragedija, ali je hteo da skrene razgovor s njenih ljubavnih namera i pitanja o putovanjima.
     "Pokušala sam da pođem putem bogova, kao što je Anat ponovo zadobila Alijana", reče ona. "Ali nije išlo."
     "Nisu mi poznata ta imena."
     "Mora da dolaziš iz velike daljine", promrmljala je. "Reći ću ti: El je bio vrhovni bog Kanaanaca: El Bik, Sunce. Žena mu je bila Ašerat-od-mora, boginja-majka. Zajedno su začeli Baala, boga planina, oluje i kiše."
     "Veoma zanimljivo", primeti Ajvo odsutno, pitajući se u šta se upustio. "Kakve to veze ima sa tvojim..."
     "Sad ću ti reći, budući ljubavniče. Alijan je bio sin Baalov. Njih dvojica su došli u sukob sa Motom od letnje žege, koji obitava duboko u utrobi Zemljinoj. Nisu se vratili, pa je Anat pošla za njima. Ona je bila Alijanova sestra i žena, naravno."
     "Naravno." Šta je malo incesta među bogovima? "Sve ostaje u porodici."
     "Tako je. Pronašla je Alijanovo telo u boravištu mrtvih, i odnela ga na vis Safon i pokopala tamo uz mnoge žrtve. Tako sam i ja učinila sa svojim voljenim. Našla sam mu lep kameni kovčeg..."
     "Razumem."
     Shvatila je poruku, i vratila se na mitološku priču. "Onda je Anat ubila Mota koji je ubio njenog muža. Srpom ga je sasekla, kroz sito ga je prosejala; rasula je njegovo meso po polju, i bio je mrtav."
     "Siguran sam da jeste."
     "Potom je vratila Alijana među žive i posadila ga na Motov presto. I tako su se vratila godišnja doba. Kada je ubila Mota, beše to godišnja žetva, naravno."
     Živi i uči! Bila je to, dakle, varijanta mita o godišnjim dobima, koji je čuo u različitim oblicima. "Ali ti nisi uspela da oživiš svog voljenog?"
     "Ne. Pokušala sam, ali bogovi nisu pomogli. Jednostavno je istrunuo. To je jedan od razloga zbog kojih ne poštujem Melkarta."
     "Saosećam s tobom. Zaista je trebalo više da učini za tebe."
     "Sve te stvari prođu", reče ona filozofski. "Meni je oduzet moj voljeni, tebi tvoja. Zašto ne zamisliš da sam ja ona, a ja ću zamisliti da si ti onaj koga sam nekada volela? Uživaćemo jedno u drugom, oboje verni uspomenama."
     Iznenadio ga je njen predlog, izrečen na ovakav način, i zaustio je da je ljutito odbije - ali se predomislio. Nije bio siguran u Ajine stvarne porive, i koliko je cinična bila njena namera, ali joj je telo bilo bez sumnje veoma nadahnjujuće, a misao imala svojih draži. Verovao je da će se nekako vratiti Afri, jer ovo nije bio njegov svet - ali ga od nje nije odvajalo vreme ili daljina. Afra nikada neće biti njegova - sve dok bude volela mrtvaca. Sve dok njihova zajednička misija bude zahtevala da se on odrekne sebe u korist bezobzirno briljantnog Šena.
     Da li je bilo neophodno da se muči neprestanim uzdržavanjem, svestan da njegovim željama nema razumnog zadovoljenja? Zašto se ne bi prepustio nerazumnom zadovoljenju, ako je tako? Jer, šta je mogao da očekuje?
     Što da ne?
     "U redu", reče.
     Aja mu je pomogla da se oslobodi tunike, dodirujući ga pri tom s uzbudljivom prisnošću, i nađoše se zajedno u krznenim pokrivačima: šok mesa uz meso. Levica ga žignu i anestetizova se.
     "Govori mi reči ljubavi", mrmljala je, ne popuštajući još do kraja. "Reci šta osećaš."
     O, ne! "Ne mogu. Nikada nisam govorio o ljubavi."
     "Nije čudo što je nisi očarao! Zar ne znaš da prošaptana reč pogađa ženu više nego svako milovanje? Požuri - postajem pospana."
     Razmotrio je zahtev, pomalo ometen njenim dahom. Bila je podjednako raskošna na dodir, kao boginja Aštarte, ali mnogo mlađa. "Jedine reči koje znam, a da nisu budalaste, nisu moje. Potiču iz jedne pesme, Večernje pesme, od..." Ali šta je ona mogla da zna o Sidniju Leniru, koji će se roditi mnogo vekova kasnije?
     Bila je tiha, i on poče pesmu. "Pogledaj, ljubavi, draga, preko peska bleda / gde se susret mora sa suncem zbi. / Kako se ljubljahu dugo, dok ih zemlja gleda. / Ah, duže, duže smo mi."
     Izgovorio je dve preostale stance, nesrećan što nisu imale rime ni metra na feničanskom, i sačekao njen odgovor. Nije ga bilo.
     Zaspala je.

     Ujutru je bila na nogama pre njega, isprobavala je odeću iz kućnih zaliha. "Ništa od ovoga neće odgovarati", reče tužno, odmahujući glavom. "Suviše je upadljivo."
     "Upadljivo?"
     "Ako izađem na ulicu u nekoj od ovih stvari, svi će zuriti."
     Nije bila nepotrebno pesimistična. Bila je, po danu kao i po noći, izuzetno lepa devojka.
     "Jesi li sinoć uživao u meni?" upitala ga je tada, i nije bio siguran da li je u tome bilo ironije.
     "Pa, moram da priznam da sam očekivao nešto drugo."
     "O?"
     "Bila si zaspala."
     "A, da. Uvek zaspim. Zato i volim da me muškarac grli."
     Pokušao je to da rastumači, i odustao. "Mada je svakako bilo lepo grliti te, osećao sam se pomalo razočarano."
     "Kako je to moguće?"
     "Bio sam, ne znam zašto, uveren da ćemo voditi ljubav."
     Okrenula se prema njemu, raskošna u purpurnoj suknji koja joj se završavala oko struka, i ničemu više. Na trbuh joj staviš zdelu... pomislio je. "Zar nisi?"
     "Rekao sam ti da si zaspala."
     "Naravno."
     Ajvo je zurio u nju, s neodobravanjem. "Hoćeš da kažeš da si očekivala da... da se ne obazirem na to?"
     "Sigurno. Onoliko puta koliko želiš."
     "Možda sledeći put", reče on, nesiguran da li bi trebalo da se oseća ljutito ili glupavo.
     Proveli su dan gosteći se i odmarajući, pošto nije bilo načina da predvide koliko će im ovo biti dostupno u predstojećim danima. Aja ga je upoznala, u odlomcima, sa svojom prošlošću: dovedena u jednu od nemirnih aramejskih država, iz rodne kraljevine Urartu - Urartu je, po njenom tumačenju, bio najcivilizovaniji narod na svetu - zato što je bila kćer putujućeg trgovca. Pred punoletstvo je postala žena sidonskog princa.
     "On je bio taj koga sam volela", priznala je. "Ako Baal ne može da pomogne princu, kakva korist od njega?" Ali nikada nije videla Sidon: njihov trgovački brod presekla je i zarobila galija iz Tira, a njen obećani bio je ubijen dok je pružao otpor. Tako se, pre godinu dana, našla ovde, kao talac, u svakodnevnoj strepnji da će biti pridodata posluzi hrama kao ritualna prostitutka. Samo ju je pomen imućnih porodičnih veza sačuvao od toga; talac koga bi Melkart iskoristio, gubio je vrednost. Ali je istina bila da je njena porodica doživela zlu kob i osiromašila, i beležnik hrama mogao je to lako da proveri i poništi njen izgovor. "I zato sam, vidiš, čekala priliku da pobegnem - a sada sam je, s tobom, dobila."
     Ajvo je zapazio da u njenoj priči ima pukotina, ali to nije pominjao. Njena prošlost je očito bila prozaičnija nego što je htela da prizna. "Koliko je Urartu daleko odavde?"
     "Veoma daleko. Ali, ja neću da idem tamo. Politička volja se promenila, i moja porodica me više ne želi. Pošla bih s tobom."
     Ajvo slegnu ramenima, zahvalan na njenoj pomoći, ali bez ideje kuda da pođe. Trebalo je, svakako, prvo napustiti ostrvo Tir, jedva milju u obimu; posle će moći da načine dugoročnije planove.
     Poneli su onoliko koliko se moglo sakriti ispod teških ogrtača: hlebove, sušenu ribu, male vrčeve s vinom. Njihov domaćin, trgovac, bio je suviše oprezan da bi ostavio bilo šta od vrednosti u kući dok je odsutan - nije bilo zlata ni dragog kamenja. Ajvo ju je upitao o kovanom novcu, i po njenoj reakciji zaključio da još nije postojao. Trgovalo se uglavnom u robi, sa sve većom upotrebom plemenitih metala kao sredstvom za razmenu, ali nije bila uvedena nikakva stalna vrednost.
     Aja ga je u sumrak povela do kraja grada, gde je visoki zid sprečavao njihovo bekstvo. Po zidu su šetali stražari, noseći mutne svetiljke. Ajvo se pitao koliko su otvorene svetiljke bile pogodne za upotrebu na otvorenom, na vetru i vlazi, ali nije bio dovoljno blizu da bi mogao da se uveri. Biće zadovoljan i ako samo sazna kako će da pređu zid.
     Međutim, devojka je znala šta radi. "Radionice vode na drugu stranu", šapnula je. "A unutra noću niko ne pazi."
     Radionice?
     Povela ga je u mračnu zgradu. Morao je da je drži za ruku da se ne bi izgubio, pošto se unutra ništa nije videlo. Ali, to mu nije bila najveća briga. Već sopstveni nos.
     Miris je bio užasan - gušeći zadah raspadanja kakav nikada nije osetio. Pokušao je da zatvori nozdrve, ali je pomisao da u pluća unese nefiltriranu trulež, bila još odbojnija. "Šta... šta?" prošaptao je.
     Ona se nasmeja. "Ovde nas ne čuju.Govori glasnije."
     "Šta je crklo ovde? Kit koga je nadimalo?"
     "A, misliš na murekse? Jeste da malo vonja, ali to ti je cena industrije."
     Znači, industrija je zagađivala vazduh i u staro doba! "Šta je to?"
     "Mureksi. Školjke. Zar ne znaš šta se radi s njima?"
     "Ne." Nadao se da će uskoro proći kroz zgradu i izaći na svež vazduh.
     "Tačno. Zaboravila sam da je to poslovna tajna. Eto, sakupljaju murekse, razbijaju ljušturu, vade meso i trpaju ga u velike posude. Ostavljaju ga da tamo truli neko vreme, dok ne postane žuto. Za tamnije nijanse moraju da ga ostave na suncu. Onda ga procede i prodaju. Ovde je to velika industrija; niko izvan Sedam Gradova ne zna tajnu. Evo, da ti nađem školjku."
     Dizala je buku u okolnom mraku, i uskoro mu gurnula nekakav predmet u šaku. Bila je to ljuštura kao kod bodljikave školjke.
     "Šta prodaju?" upitao je, uopšte ne shvatajući o čemu se radi.
     "Pa boje, naravno. Žutu, ružičastu, purpurnu..."
     "Od raspadnutih školjki?" Sada je razumeo. Velika tajna purpurne boje Feničana!
     Bio je srećan što nije izabrao odeću purpurne boje.
     Konačno su izbili na drugu stranu, i on stade punim plućima da udiše nešto čistiji vazduh. Bili su sa spoljne strane zida, idući duž uske, zvezdama obasjane obale posute slomljenim ljušturama, držeći se senke zidina da bi izbegli pogled stražara u patroli.
     Idući obalom oko ostrva, stigli su do pristaništa gde su bili vezani manji brodovi. Ovo je bila plitka luka okrenuta prema kopnu, očito namenjena za lokalne prelaske. Tu je bilo i nekoliko barki: bili su to ovalni mali čamci ili splavovi (zavisno od shvatanja) sa poprečno postavljenim katranisanim daskama tamo gde je trebalo da bude dno. Ajvo se setio makroskopske stanice, i pitao se da li će stanice budućnosti - njegove budućnosti - biti toliko savršenije od torusa koliko su to atomski linijski brodovi u odnosu na barke.
     Maleni čamci nisu se činili pouzdanim za plovidbu, ali ga je Aja uverila da je to najbolje što su mogli da nađu za dvočlanu posadu u bekstvu. Ušla je u jedan prečnika oko šest stopa, a on pođe za njom i malo oproba vesla. Postojali su štapovi zarezani u V, uglavljeni sa jedne strane, oslonci za duga vesla; morao je da uzme jedno, dok je njoj preostalo drugo.
     Stao je na nesigurnu podlogu i pogledao preko vode prema kopnu. Odjednom mu je izgledalo veoma daleko, a mirna plitka voda između preteće duboka i burna. "Trebalo je da izgrade nasip", promrmlja.
     "Moramo zajedno da veslamo", reče ona, "inače će se čamac samo okretati u mestu. Nemoj prejako - nisam jaka kao ti." Pitao se u sebi da li je baš tako. Potrudila se da mu povremeno laska, ali je bila prilično snažna žena. Bila je neobično vična neženstvenim stvarima, od politike hrama do veslanja na barki.
     Posle početne nesigurnosti, koja je poticala od bola koji je osećao kada bi suviše opteretio levu ruku, uspeli su da izveslaju nespretni čamac iz luke. Voda je bila mirna, ali bi svaki talas opasno zaljuljao čamac; napredovali su uz mnogo muke. Barka je imala prirodnu težnju da se okreće oko sebe, i samo ju je neprestano i ujednačeno veslanje održavalo na pravcu.
     U ovom ćutanju i bolnom naprezanju - zašto herojski mačevaoci nikada nisu osećali svoje rane drugog dana? - Ajvo je proživljavao u mislima svoje nedavno iskustvo. Kako je došlo do svega ovoga? Bilo je jasno da je nemoguće da bude tu gde je bio. I da je na neki način prevalio tri hiljade ili više svetlosnih godina bez pomoći galaktičke mašinerije, opet ne bi mogao da se nađe u Zemljinoj prošlosti. U budućnosti, da: u sadašnjosti, moguće; u prošlosti, nikada. Prošlost je zauvek prošla, i stvar poput putovanja kroz vreme stvorila bi koban paradoks. Nije mogao fizički da učestvuje u prošlim događajima a da ne promeni tok istorije, što je opet značilo da ovo nije prošlost; ova činjenica je celu stvar činila nepristupačnom.
     Ali svakako se nalazio negde. Pustolovine su bile suviše stvarne, bolovi suviše uporni, događaji suviše povezani za običan košmar. Bio je sve više svestan da se neće sam izvući iz ovoga. Znao je premalo, i imao je suviše oskudne izvore da bi mogao da se osloni na ovu tajanstvenu ženu.
     Je li došao trenutak da prizna da je nesposoban i da prizove Šena? Izbegavao je ovu činjenicu, ali je znao da će Šen odmah odrediti istorijsku perspektivu, i utvrditi ne samo godinu već i tačan stepen za koji se ova stvarnost razlikovala od istinske istorije Zemlje. Šen će znati kako da vrati unazad okolnosti koje su ga dovele ovde, kakve god da su, i da pronađe Afru i Grotona i Beatriks i bazu na Neptunu.
     Ali Šen bi vrlo lako mogao da doživi da mu ličnost bude uništena razaračem pritajenim u Ajvovom sećanju, pre nego što ostvari sve ostalo. A onda ga više neće biti, ni potisnutog, a s njim će nestati i taj odlomak, živi san po imenu Ajvo.
     Bolje da ne pokušava s tim. Pešak je i dalje bio vezan. Ovo je bio problem s kojim će morati sam da se suoči.
     I kao da je ova odluka bila katalizator, dođe mu nova pomisao. Shvatio je da je Aja bila ono što ga je mučilo, još od prvih reči koje su razmenili. "Ko si ti" upitao ju je, a ona je smesta odgovorila: "Ja sam Aja. Ne poštujem Melkarta, niti odobravam žrtvovanje ljudi." Ili tako nešto.
     Da li je znala da je pobegao iz hrama, i kako je mogla da zna?
     Ovo je moralo da bude nagađanje - ali ona mu nije postavljala pitanja. Znala je. Izgovorila je jedinu stvar koja je mogla da umiri njegove sumnje, a potom je delovala sa dovoljno laskanja i lične motivacije da je ostao uljuljkan. Rekla je da želi da pobegne, ali se činilo da joj je stvarna namera da ostane uz njega, ma gde on pošao.
     Setio se razgovora sa Matanom. Ovaj je očigledno bio nezadovoljan postignutim, ali ipak nije navaljivao da sazna Ajvovo poreklo. Umesto toga, poslao je gosta u hram na dalje ispitivanje - a stražari su potom odložili razgovor koji bi ga razotkrio.
     Matan je bio domišljat; u to se nije moglo sumnjati. Šta ako je gajio čvrsto uverenje da je Ajvo špijun, i da je ispredao kakvu bilo priču da bi izbegao istinu? Da li bi mučenje donelo rezultate? Možda - ali je postojao i rizik od posledica, naročito ako se utvrdi da je posetilac ipak nevin, ili da ima uticajne veze. Možda je čak ubačen da izazove neprijatan nesporazum. Zašto, onda, ne navesti špijuna na bekstvo, i onda ga pratiti do odredišta? Je li bilo sigurnijeg načina da se otkrije istina?
     Iskusan špijun znao bi mnoge dijalekte, naravno. Špijun bi razumeo razgovor najamnika, i reagovao bi na odgovarajući način. Ajvo se priseti kako mu je mač prilegao uz ruku - bio mu je doslovno ponuđen, kada se stražar okrenuo prema njemu na stepeništu hrama. I kako su sporo reagovali oni ljudi, iako su očigledno bili dugogodišnji profesionalci, tako da su čak i njegovi nezgrapni napori bili dovoljni.
     Naravno, sveštenik je pokušao da ga obmane - ali on možda nije stigao da bude obavešten, ili je jednostavno bio kukavica. Zatim ona potera kroz grad - sa jednim jedinim putem za bekstvo i zamamnom Ajom koja ga je baš tamo čekala.
     Bila je tako spremna da ukalja svoju čast s njim - ali ne i dovoljno zainteresovana da ostane budna za romantičnu završnicu. Ovo ga je bar oslobađalo osećanja obaveze zbog pomoći koju mu je pružila.
     Šta bi se dogodilo da je pokorno pošao za stražarima u hram? Verovatno ništa. Pokazao bi da ne zna jezik najamnika, nevinost povodom optužbe da je špijun, opštu naivnost po pitanju politike hrama. Možda bi tada postupili prema njemu s poštovanjem koje zaslužuje istinski namernik iz daleke zemlje. Odao ga je njegov dar za jezike.
     Dar za jezike?
     Prestao je da vesla, i barka se trznu jer Ajin zamah nije imao protivudar. "Pazi, ljubavniče", reče ona.
     "Prisetih se da nemam kuda da idem", reče joj on, posmatrajući je onoliko pažljivo koliko je to bilo moguće u pomrčini.
     "Nemaš kuda? Ali..."
     "Amerika je predaleko, a ni u jednom ovdašnjem gradu neću bolje proći nego u Tiru. Zato je možda bolje da se vratimo..."
     "Ali Matan..."
     "Šta je s Matanom? Siguran sam da ću moći da mu objasnim nesporazum, i da će biti sve u redu."
     "U redu! Pošto te je poslao da budeš žrtvovan Melkartu?"
     "Samo sam išao u hram da razgovaram sa sveštenicima. Matan mi je tako rekao. Mislim da je onaj koga sam sreo zaključio da treba da budem žrtvovan, ali su to do sada valjda raščistili. Ovakve omaške se dešavaju. Trebalo je još tada da shvatim da je u pitanju najobičniji nesporazum."
     "Nesporazum! Kako možeš da budeš toliko slep..." Ućutala je. "Dobro, šta će biti sa mnom? Zar nećeš da mi pomogneš da pobegnem?"
     "Od čega?"
     "Od hrama. Rekla sam ti da su hteli da naprave od mene..."
     "Rekla si mi da muškarac ne može da ti naudi. Mogla si da imaš pristojan život u hramu, i udobnu postelju svake noći, sa novim brodom u luci, baš kao što voliš."
     Na trenutak je pomislio da će ga udariti veslom; ali njen glas, kada je progovorila, bio je tih. "Znaš šta Matan radi sa neuspešnim špijunom?"
     "S onim koga uhvati, misliš? Mogu da zamislim."
     "S onim koji radi za njega."
     Tek ju je sada razumeo. "Žrtvovanje?"
     "Nevesta Melkartova - a naš Baal ima ognjenu muškost."
     "Mogli bismo da te ostavimo na kopnu, pa da sam doveslam nazad. Hteo bih da se vidim s Matanom, i da ovo što pre razjasnim."
     "Ne bi mogao sam da upravljaš čamcem."
     "Možda ću da nađem kanu, ili tako nešto. Snaći ću se ja. Ti možeš da se vratiš u Urartu."
     "Ja zapravo nisam došla iz Urartua."
     "Čudno. Ja zaista dolazim iz Amerike."
     "Ostani sa mnom", molila ga je, ostavivši veslo i pruživši ruke prema njemu. "Mogu da te provedem pored vojnika koji nas sada traže, a kada budemo slobodni, obećavam da ću ostati budna dok ne budeš potpuno iscrpljen. Dok sama školjka tvog broda ne zaradi žuljeve. Krašću dragocenosti za tebe. Ja ću..."
     "Polako", reče on, plašeći se za ravnotežu čamca kada je Aja pošla da mu se približi i zagrli ga. Imala je zaista krasno telo, ali je on imao sve slabije mišljenje o njenom umu. "Tvoja ubeđivanja su na žalost neubedljiva. Ili su možda pretnje?"
     Ona odustade. "Šta hoćeš?"
     "Hoću, verovala ili ne, da se vratim kući. To nije putovanje na kome bi mogla da me pratiš. Ja putujem do zvezda."
     "Mogu da te odvedem kod najboljeg astrologa!" reče ona usrdno.
     On se zasmeja, oporo. Ali se onda zamisli, kao prethodne večeri. Možda bi mu dobar astrolog bio od pomoći. Zar Groton nije rekao da su oni bili među najučenijim ljudima? "Gde?"
     "Kažu da oni najbolji žive u Vaviloniji, posebno u gradu Haranu. Možemo da se pridružimo nekom trgovačkom karavanu..."
     "Koliko traje takav put?"
     "Ide se preko velikih pustinja u kojima haraju nomadi."
     "Koliko dugo?"
     "Ne mnogo. Trideset dana, možda i dvadeset pet."
     "Precrtaj Vavilon. Postoji li neki u Tiru?"
     Ona se zamisli. "Postoji, Gorolot - ali on je veoma star. Dok u drugim gradovima..."
     "Znači da bi trebalo da bude veoma mudar. Pravi naučnik ili varalica?"
     "Pravi. Zato i jeste tako siromašan. Ali drugde su..."
     "Gorolot će biti dobar. Večeras idemo do njega."
     "Večeras! On je već zaspao."
     "Moraćemo da ga probudimo."
     "Nemamo novca da mu platimo."
     "Hoćeš li ti da pomogneš ili nećeš?"
     "A hoćeš li ti napustiti Tir pošto ga vidiš?"
     "Uspavana lepotice, možda ću napustiti ovaj svet pošto ga vidim!"
     Okretala je veslo dok se čamac nije našao u položaju za povratak.
     "Palo mi je na pamet da mu platim", reče Ajvo, "uslugom. Ako je Gorolot star i siromašan i pošten, znači da nema slugu, zar ne? Zdrava mlada žena bi mogla da učini čuda za njegovo domaćinstvo, možda i da razvije posao. A..."
     "Ja nisam robinja-služavka!" uzviknu ona.
     "A Matan nikada neće posumnjati da bi robinja-služavka kod starog astrologa mogla da bude neuspešna kontraobaveštajka ili kandidatkinja za nevestu Melkartovu."
     Veslala je u tišini.
     Gorolot, razbuđen iznenadnom bukom, imao je izraz pospanog starog prevaranta. Oči su mu bile duboko u dupljama, imao je raščupanu belu bradu i neurednu odeću. Pristao je da prouči Ajvov slučaj, čim se pogode.
     "Voleo bih da mogu da ti dam bolju ponudu", reče Ajvo sa žaljenjem. "Možda neću dugo ostati u ovim krajevima. Aja - moraćeš da joj nađeš drugo ime - nije suviše pouzdana i potreban joj je strog nadzor..."
     "Nije!" uzviknu ona ljutito. "Mogu da radim kao bilo koja devojka u gradu!"
     "I ne smeš da joj poveriš dnevnu kupovinu, jer ne ume dobro da se pogađa..."
     "Ja se odlično pogađam. Dokazaću ti!"
     "I verovatno će pobeći posle nedelju-dve, ali barem..."
     "Neću pobeći!"
     "Ali bi mogla da bude dobra, ako ne zaspi na poslu."
     "Ja..." Dobacila mu je izazovan pogled i vrdnula bokom, konačno shvativši peckanje.
     Dva muškarca sedoše za Gorolotov radni sto. Ajvo vide da nema kićenih crteža zvezda, planeta ili drugih simbola, i da astrolog nije obukao posebnu odoru. Prljava tunika na njegovim leđima sigurno je bila sve što je imao. Utisak nije bio opčinjavajući, iako te stvari nisu imale nikakvu vrednost same po sebi.
     "Koji je datum tvog rođenja?" upita Gorolot.
     Ajvo je načas oklevao, ali je posle razmišljanja otkrio da je u stanju da ga izrazi u lokalnoj hronologiji, osim godine. Ovo je rešio tako što se vratio za onoliko godina koliko je bio star do godine u kojoj je trebalo da se rodi, da je bio rođen u ovom svetu i vremenu. Zaključio je da je to bila petnaesta godina vladavine Hirama Velikog.
     Gorolot uze svitak od kamilje kože i nekoliko zemljanih tablica. "Ne očekuj previše", upozori. "Još ne poznajemo dovoljno značenja kretanja planeta, i mnogo puta sam pogrešio. Vavilonska tumačenja često se razlikuju od egipatskih, a ja ne znam koja su prava. Nudim ti samo znamenja; ne jamčim za njihovu valjanost."
     Ajvo klimnu glavom. Pošten čovek, zaista, i skroman. Koliko je dobrostojećih mušterija odbio svojom iskrenošću?
     Skoro čitav sat se astrolog bavio njegovim podacima i utvrđivao imperative sedam planeta - Uran, Neptun i Pluton bili su nepoznati feničanskoj astronomiji - povremeno postavljajući Ajvu pitanja, a Aja je pokazivala sve veće nestrpljenje. "Drugi odmah daju tumačenja", šapnu.
     "Drugi su šarlatani", odgovori Ajvo. Gorolot je radio dalje, ne obraćajući pažnju.
     Konačno podiže glavu. "Postoji li neki događaj u tvom životu koji..."
     Ajvo mu ispriča isti događaj koji je dao Grotonu, izmenivši neke pojedinosti.
     Astrolog je ipak bio nezadovoljan. Mrmljao je i odmahivao glavom i uzrujano proveravao svoje zapise i simbole. "Ne mogu da ti pomognem", reče odjednom.
     Aja zausti da se pobuni, ali joj Ajvo dade znak da ćuti. "Već si mi dosta pomogao", reče. "Znam da nešto vidiš. Šta je to?"
     "Ništa."
     "Proveo si sve ovo vreme proučavajući ništa?" upita Aja.
     "Znaci su protivurečni, kao što sam upozorio da bi mogli da budu", reče Gorolot Ajvu. "Ali, duboko me uznemirava što su neki rezultati nedvosmisleni, a istovremeno najmanje verovatni. Ili se nikada nisi rodio, ili dolaziš iz takve daljine da zapravo nisi ni u jednom znaku za koji ja znam." Slegnuo je ramenima. "Morao si se roditi, jer te vidim ovde pred sobom, a ne verujem u džinije. Pa ipak znaci sve to uključuju. Stoga mora da postoji greška - ali takva koju ja ne mogu da dokučim. Star sam i umoran, i možda mi je mozak oslabio. Povedi svoju služavku i idi."
     "Priznaješ da si šarlatan!" uzviknu Aja.
     "Ne", reče Ajvo čvrsto. "On je u pravu. Ja se nikada nisam rodio - ali ću se roditi, kroz više hiljada godina. A u moje vreme će se promeniti raspored sazvežđa, i biće otkrivene nove planete; neka njihova značenja će se... ovaj, razviti vremenom."
     Gorolot ga je posmatrao preko treperave kalajne lampe. "Moje mape ukazuju da je tako, ali je to ipak stvar izvan mojih moći poimanja. Smatram sebe razumnim čovekom, i celog života sam odbijao mogućnost uticaja natprirodnog na ljudski život. A ipak, ti si ovde, stvaran ali neobjašnjiv. Mora da mi se rugaš?"
     Aja je sada bila nema, zagledana u Ajva. Crveni odsjaj u njenoj kosi se pojačao, crte lica su mu bile skoro poznate, ali ne kao feničanske. Bila je izuzetno lepa.
     "Govoriš li druge jezike?" upita Ajvo astrologa. Ovaj potvrdi. "Dokazaću ti da nisam sa ovog sveta. Posedujem znanje jezika."
     "Poznaješ li ovaj?" reče Gorolot na drugom jeziku, smešeći se.
     "Egipatski, južno narečje", reče Ajvo na istom jeziku.
     "A ovaj?"
     "Frigijski - kao što ga govori pripadnik lidijskog plemena."
     "Niko ga u Tiru ne zna osim mene, a i ja ga znam samo iz svojih zapisa", reče Gorolot oprezno.
     "Nije ni čudo. Preteča je etrurskog. Ako dozvoliš - evo ispravke tvog izgovora." Reče mu.
     Gorolot je zurio u njega. "U pravu si. Sada se sećam. Govoriš ga mnogo bolje nego ja." Pređe na feničanski. "Zaista poseduješ znanje jezika, a premlad si da bi stigao da ga stekneš ovde. Ti jesi..."
     "Ne mogu da poverujem u to", reče Aja, napola uverena. "A ti si iz Ugarita... i seljačkog si porekla", reče joj Ajvo. Izgledala je zbunjeno, a on se ponovo okrenu Gorolotu.
     Čovekove crte lica se izmeniše. Iščeznu bela brada, ostavivši ga uredno izbrijanog. Lice mu se popuni. Zemljani zid iza njega pretvori se u metal.
     Naspram njega je sedeo Groton, sa pogledom punim nade, i nevericom na licu. Afra je stajala sa strane, tiho jecajući.
     "Vratio sam se", reče Ajvo.

     "Bilo je to Šenovo delo", objasni Ajvo. Afra je svakako već otkrila njegovu tajnu, tako da nije bilo svrhe da se i dalje pretvara. "Trebalo mi je dosta vremena da shvatim, možda zato što je pokušao to da sakrije od mene, ali najpre zato što nisam hteo da poverujem u to. Ali, čak ni genije ne može da ubedi prosečnu osobu da je belo purpurno. Ne uvek. Ne kada purpurno zaudara." Ali još im nije ispričao o boji. "A to znanje jezika bilo je nepogrešiv znak. Šen ga poseduje i morao je da mi ga ustupi da bih mogao da se uklopim u taj svet; inače bih se ubrzo probudio. Kada sam to shvatio, bio sam na putu da pobedim, zato što sam znao da je on iza svega toga."
     "Zašto?" zanimalo je Grotona.
     "Zašto je to učinio? Prosto. Zato što hoće da prevlada, a ne može ukoliko se ja sam ne povučem. Pokušao je da me dovede u situaciju iz koje samo on može da me izbavi, nadajući se da ću se predati. Izgleda da je zaboravio koliko sam tvrdoglav."
     "Ali, razarač..."
     "Ili ne zna za njega, ili ga se plaši."
     "Zašto ti nije podario samo jedan jezik - feničanski?"
     "To ne ide tako. Ne može da mi da samo deo određene sposobnosti. Toliki je broj centara za govor u mozgu, rekao bih."
     "Ali to bi značilo da engleski zauzima jedan", reče Afra, "a da su u drugom svi ostali jezici sveta. Nije logično."
     "Šen nije logičan, po našim merilima. Možda je drugačije načinjen. U svakom slučaju, ili je sve ili ništa."
     "Imaš li ga još?" upita Afra brišući lice. Toliko je podsećala na Aju da ga je to zbunjivalo. Očito su jedna drugoj bile model, kao što je jedan astrolog bio odraz drugog.
     "Ne."
     "Uzeo ti ga je kada si se probio?" upita Groton.
     "Ne. Ostavio sam ga tamo. Nisam ga hteo."
     Ono dvoje ga pogledaše.
     "Teško je to objasniti. Taj sporazum između nas - nije potpuno određen. On može da mi pozajmljuje stvari, kao što je bilo s intuitivnim proračunavanjem, a ja mogu da ih prihvatim. Ali ne mogu ništa da uzmem bez njegovog pristanka, niti on može nešto da mi nametne ako ja ne prihvatim. Ovo je bio poseban slučaj; bio sam uzdrman i umoran, i prihvatio sam više nego što bi trebalo. Zato sam morao da se borim da pronađem izlaz po njegovim pravilima, na teži način. Ali sam to tamo zaustavio: nisam poneo njegov dar sa sobom."
     "Ali, zašto?" uzviknu Afra. "Znanje jezika! Svakog jezika koji se ikad govorio!"
     "Zato što me svaki poklon, koji od njega prihvatim, približava njemu. Započeo sam sa dva, i voleo bih da tako ostane. Ne trebaju mi jezici!"
     "Ali ako možeš da imaš sve to i da ostaneš ono što jesi..."
     Bilo mu je kao da se prepire s Ajom. "Ne mogu. Ovakav kakav sam, posedujem dva dela od, recimo, dvadeset koji čine Šena. Jezici bi bili treći deo, a onda bih možda poželeo da probam s umetničkim darom ili eidetskim pamćenjem. A posle toga bih mogao da osetim glad za telesnom spretnošću - znaš, da budem prvak u sportovima, mađioničar, ili da ovladam bacanjem kockica - i Šen bi u jednom trenutku zadobio većinski udeo. To je mnogo složenije od razarača, ali je posledica za mene ista." A onda mu se ukaza još jedan razlog zbog kog je bio u stanju da izbegne razarač: celog života je uvežbavao zaštitu svoje ličnosti od brisanja.
     "Tako se... pretvaraš u Šena?"
     "To je jedan put. Postoje i drugi." Odlučio je da promeni temu. "Naravno, nikad neću znati da li sam zaista znao jezike. Sve je to mogao da bude američki engleski, sa sugerisanim prevodom. Tek toliko da san bude verodostojan."
     "San?" reče Afra.
     "Doživljaj u Fenikiji koji sam vam opisao. Činilo mi se da je trajao nekoliko dana, i za mene je bio stvaran, ali..."
     "Možda bi trebalo da mu pustimo jedan od snimaka", reče Groton.
     "Snimci?" Bio je red na Ajva da se zaprepasti.
     Afra je već bila u poslu. "Slušaj." Pustila je traku.
     Iz zvučnika potekoše nerazumljivi glasovi. "Ovo je bilo juče", reče Afra. "To jest, pre otprilike dvadeset sedam sati. Glas je tvoj."
     "Ja sam to govorio?"
     "Drevni feničanski. Tečno. Uspela sam tek tu i tamo da prepoznam poneku reč, pa smo zato napravili program i propustili snimak kroz računar, i tako smo skrpili prevod. Hoćeš da čuješ?"
     "Mogo bih."
     Podigla je odštampani tekst. "Imaš poverenja u stranca? Razbojnika, možda silovatelja ili ubicu? Ne. Ajfarš od Amerike. Uzeli su me na brod i izveli pred Matana na saslušanje. Ne razumem zašto me je poslao da budem žrtvovan. Kako je mogao..."
     "Dovoljno je", reče Ajvo, postiđen. "Jeste li preveli... sve što sam rekao?"
     "Jesmo. Morali smo."
     "Imali smo simultani prevod", reče Groton, "i pratili smo ga. U slučaju da se pojavi mogućnost da ti pomognem. Na ovom mestu si to pokvario, prešavši na neprogramirane jezike."
     Ajvo pokuša da se seti svega što je rekao, naročito Aji. Osećao je kako mu bukte obrazi.
     "Kako si na kraju uspeo da se izvučeš?" upita ga Groton. "Znali smo da se događa nešto neobično, ali nismo mogli da odredimo šta. Govorio si nekom tamo o svom prisustvu ovde, ali..."
     "Govorio sam tebi, Harolde." I s tom izjavom shvati još nešto: da je taj čovek postao Harold umesto Groton, u mislima kao i u govoru. Bilo je to veoma značajno. "Ili bar tvom duhovnom pretku. Astrologu, poštenom i učenom čoveku. Setio sam se da su to bili najobrazovaniji ljudi u ono vreme, zato što su bili astronomi i naučnici pre nego što su ta polja postala uvažena, i da su neprestano tragali za odgovorima na tajne. Činilo mi se, kad bih mogao da ubedim bar jednu inteligentnu osobu u tom svetu da ne pripadam tamo... doslovno... da bi se njegove kulise poderale, ili bar bile probijene. I mislim da sam ga ubedio, jer se to dogodilo." Pomislio je šta to znači. "Nadam se da se Gorolot nije suviše uzbudio kad sam nestao."
     "Aja će ga umiriti", reče Afra, sa blagom ironijom. Nije joj mnogo trebalo da pređe na svoj uobičajeni cinizam. Je li to zbog njega plakala, u trenutku kada se vratio?
     "Kao kad se probijaš kroz gravitacijski kolaps", reče Harold. "Ovo bi bio kolaps verovatnoće, doduše. Zaista veruješ da je taj svet bio stvaran?" Više je tražio mišljenje nego odbranu.
     "Mrska mi je pomisao da nije. Ako sam zaista govorio feničanski..."
     "Mislim da razumem." Harold se osvrnu oko sebe. "Bilo bi dobro da se sad odmorimo, pošto se to završilo. Svi smo se namučili, a moja žena nije ni..."
     Pojavi se Beatriks, noseći poslužavnik. Nesigurno, što podseti Ajva da se nalaze u oslabljivaču gravitacije, a ne u pojačivaču, kao u danima na Tritonu, pošto su se nalazili unutar masivnog Neptuna. Koliko je ova situacija bila čudnija od one koju je pohodio!
     Beatriks ga ugleda. "Ajvo!" uzviknu odmah. "Vratio si se."
     I to kao da je stavilo tačku na događaj.

     Iako je prošlo manje od tri dana, bilo je osveženje spavati ponovo u modernoj postelji, i biti oslobođen bolne rane na mišici i posekotine na dlanu. Toliko se bio saživeo sa svetom Tira, i toliko toga je tamo doživeo. Sve vreme je tražio način da ga napusti - a sada mu je ipak bilo žao, na neki uvrnut način, što je nestao. Da li je bio željan avanture koju je taj svet nudio?
     Tamo je bio čovek... čovek u neprestanoj opasnosti, ali ipak čovek. Ovde je bio samo surogat, miroljubivi novinar koji čeka da se pojavi Supermen. Pitao se: kada bi mu takva avantura bila ponovo ponuđena, da li bi prihvatio. Da li bi dao Šenu ono što traži, u zamenu za to zadovoljstvo. Zato što je Šen mogao to da učini, kada bi hteo; a obavezivao bi ga i sporazum. Mogao je da prebaci Ajva na taj odlomak mašte, da okrene njegovu ličnost unutra umesto napolje, i ostavi ga da živi svoj život neopterećen nesavršenom stvarnošću. Možda bi to bio kratak život, ali...
     Trgnuo se na pokret u blizini. "Zdravo, Ajvo."
     Afra.
     Sela je kraj njega: sveža, bela, mirišljava, elegantno upakovana. "Mislim da znam o čemu razmišljaš, Ajvo. Nedostaje ti taj svet."
     "Rekao bih da je tako, sad kada je sve gotovo."
     "I bojiš se da bi mogao da se vratiš tamo, sledeći put kada upotrebiš makroskop, ili tako nešto."
     Potvrdio je. Bila je tako lepa u polusvetlosti da je osećao njeno prisustvo kao toplotu koja je zračila iz one strane njegovog tela okrenute prema njoj. Osećaj je možda bio subjektivan, ali snažan.
     "Ta Aja... jesam li to bila ja?"
     "Ne. Ona je bila špijun i kurtizana."
     "Ipak je mogla da bude ja, Ajvo. Ime je slično. A i ja sam bila upotrebljena - da te zadržim na stanici, da bismo došli do Šena. Nisam naročito ponosna zbog toga."
     "Nisi znala."
     "Trebalo je da znam. Ne volim kad ispadnem glupa, posebno u takvim stvarima. Bred mi je rekao da budem ljubazna prema tebi. Ja... pokušavam da ti se izvinim. Zbog toga, i zbog mnogo drugih stvari. Ali, nisam zato došla."
     Osetio je da je sigurnije da ništa ne kaže. Zašto lepa žena dolazi u krevet obožavaoca? Da pretresa uspomene?
     "Rekla bih da je to kao... kao opipavanje. Jednostavno moram to da kažem. I učinim. Čula sam šta si joj rekao. O meni."
     Jao. "Toga sam se bojao. Nisam hteo da..."
     "Da mi se nisi izvinjavao! Ja sam ta koja je kriva. Mogu samo da kažem da sam bila glupa, ili slepa, ili oboje. Nisam znala, zaista nisam znala... sve dok nisam pročitala izvod razgovora. Nisam znala da me voliš."
     "Nisam ni hteo da znaš. Voleo bih da zaboraviš."
     Bila je nepomična, ali mu je bilo kao da se sagla do mesta gde je ležao. "To nije u prošlom vremenu, zar ne, Ajvo? Voliš me i sada... i ja to neću zaboraviti. Ja... u redu, ti znaš kako je sa mnom. Ne mogu da kažem da te volim, i da ikada hoću."
     "Razumem."
     "Ta Aja - ona ti se ponudila, i ti si je želeo. Ali, rekao si joj..."
     Ajvo oseti kako mu lice ponovo gori. "Možemo li to sad da ostavimo?"
     "Ne, ne možemo, Ajvo. Držao si je u naručju i naterala te je da joj recituješ poeziju - ali posle toga nisi vodio ljubav s njom. A mogao si."
     "Kako znaš? Bila je to moja vizija."
     "Ne sasvim, Ajvo. Ja znam. Misliš da si imao obične slatke snove? Bila sam tamo s tobom."
     Mislio je da je već osramoćen, ali mu je još jednom pokazala da je samo naivno obilazio ivicu ponora. I ponovo se survao.
     "Znam da to boli, ali moram da kažem. Devojka koju si grlio bila sam ja. Naga, spremna..."
     I šta reći na to? "Ali da sam..."
     "Rekla sam da si mogao. Ne kažem da mi je žao što nisi."
     "Ali zašto?"
     "Došla mi je ta blesava pomisao - ako uspem nekako da prebrodim jaz između nas, između tvog i mog sveta, da će to da te vrati. Osećala sam se odgovornom... možda je tačnija reč krivom. Nije bilo smišljeno. Nešto me je kopkalo... nešto što mi je Bred jednom rekao o Šenu - ali nikako da to razjasnim. Shvatila sam gde je Šen, naravno, iako mi je stvarno mnogo trebalo da saberem dva i dva. I mislim da bih, da je Šen pobedio ... ne znam. Morala sam nešto da učinim. Dežurala sam kraj trake, ostali su spavali, i... činilo mi se da je trenutak pogodan. I... potreban si nam, Ajvo. Objektivno. Bez tebe ne možemo da odredimo gde smo u Galaksiji. Ne dovoljno precizno."
     Brzala je, zasipajući ga opravdanjima, onako kako ih je smišljala. Kao da je bilo potrebno da se izvinjava što mu je ikada ponudila svoje telo, u bilo kom obliku. A ako je osećala stid zbog tog poriva, pomislio je ogorčeno, onda je njeno izvinjenje bilo opravdano. Već je jednom rekla da ne voli da se ponaša kao kurva.
     Njegovo ćutanje je shvatila kao prekor. "Morali smo da te vratimo. Jednostavno je tako. A među nama više nije bilo telesnih tajni, posle opipavanja i topljenja. Ako si propadao i ako sam mogla da ti pružim ruku i da te izvučem... princip je isti. Ti si to učinio za mene, na Tritonu, s onim suđenjem. Ovaj put je bio red na mene... da pomognem."
     Ironija je bila što je to moglo da uspe. Da li je mogao da vodi fizičku ljubav s Afrom a da ne bude povučen u njen svet? Sumnjao je u to.
     "Hvala na pokušaju", reče on, osećajući se besmisleno.
     "Pošto smo se razumeli", reče ona s olakšanjem, "ostalo je lako. Hoću da kažem da si potrebniji ovom svetu nego onom. Prema tome... ovaj svet ti nudi više. Kao što već rekoh, to je jednostavno tako."
     "Sve je to još suviše složeno za mene. Na šta sad ciljaš?"
     "Ti me voliš. A meni si potreban. Znam da to nije ista stvar, ali je pošteno. Ako će te moj zagrljaj zadržati ovde, imaš ga. Sve što je Aja mogla da ti ponudi... mogu i ja. Sve što bilo koja žena može. Ne moraš da odlaziš na neki drugi svet... ne smeš da odeš..."
     "Rekao bih da si veoma slična Aji."
     Nije bilo treperave svetlosti lampe, ali su mu klasične linije njenog čela, nosa i brade igrale pred očima. "To nije kompliment, ali je istina", reče ona. "Prodajemo ono što imamo za ono što nam je potrebno. Muškarci um, žene telo. Bolje i to nego licemerje."
     Nekoliko minuta je vladala tišina. Ajvo je razmišljao o stvarima koje je mogao da kaže, ali je znao da ih ona već zna. Prethodno je rekla jednu stvar, a mislila na drugu; sada je istina izlazila na videlo, u sukobu niskog s uzvišenim. Nudila mu je plaćenu ljubav... poslednju stvar koju bi poželeo od nje, ali sve što je zaista imala da ponudi.
     Ponovo se nametnulo pitanje koje je postavio sebi u Tiru: zašto ne bi uzeo ono što može da dobije. Bio je spreman da prihvati Ajino telo kao zamenu za Afru; zašto ne bi prihvatio Afrino telo... kao zamenu za Afru. Obe žene su se pomirile sa svojim potrebama, znajući da neće oživeti svoje ljubavnike; zašto ne bi i on.
     Međutim, ako je išta naučio u Tiru, bilo je ovo: Nema spasenja u zameni.
     "Možda sledeći put", reče on.
     Nije se pomerila, niti ga je pogledala. "Pogledaj, ljubavi draga, preko peska bledog..."
     Još je bila uz njega kada je zaspao.

     Bila je noć u močvarama Glina. Preostalo mu je da sačeka nekoliko sati i pokuša ponovo, ili da pređe na dnevnu stranu kugle.
     Osetio je kako mu Afra steže levu ruku. "Ako odeš, staviću naočari i poći ću za tobom", reče ona. Bila je to pretnja, jer se ne bi našla u Tiru već pred razaračem.
     "Sada sam na oprezu i odmoran sam", odgovorio je. "Nema opasnosti." Ali se osećao bolje zbog dodira njenih prstiju, njihovog skoro strasnog stiska. Prošle noći ju je odbio; danas je, začudo, bila toplija prema njemu.
     Pojavio se Tir, naoko neizmenjen. Ratni brodovi su još bili ukotvljeni u lukama grada-ostrva, kuće su ostale visoke i zbijene. Prepoznao je zgrade hrama i deo grada gde je one noći sreo Aju.
     "Izgleda da se nismo pomerili", reče on, zbunjen. Pitao se kako je prethodni put uspeo tako tačno da sagleda grad, kada su ga verovatno sklonili od makroskopa čim je pao u Sredozemno more. Mora da je bio tamo!
     "Pre će biti da smo skočili pedeset godina", reče Afra. "Nazad ili napred ili u stranu. Možeš da nađeš tačku uporišta?" Još mu nije puštala ruku, osim u kratkim razmacima kada je trebalo da izvrši koordinirana podešavanja.
     Usredsredio se na Gorolotovu kuću, prilično radoznao i pomalo nervozan. Tamo su stanovali nepoznati ljudi, a izmenio se i lik građevine, kao da je kuća bila pregrađena. Ajvo je oklevao da pođe, razočaran, iako je bio svestan efekta koji bi pojava Gorolota - ili Aje - imala na njega.
     "Možeš da se vratiš tamo", prozbori mu muški glas na uvo, na feničanskom.
     Ajvo stegnu Afrinu ruku. "Izvuci me!" reče panično "To je Šen!"
     Osetio je kako njeni prsti uzvraćaju stisak, nekako daleki, i trzaj kada mu je skinula naočari... ali se prizor nije promenio.
     "Zašto mi se opireš?" reče Šen, Ajvovim glasom.
     "Zato što bi mogao da budeš uništen kada prevladaš, pre svega. Nisi to znao?"
     "Kada prevladam", reče Šen, kao da ne sumnja da će biti tako, "imaću na raspolaganju celokupno tvoje iskustvo, ako mi zatreba. Trenutno nemam skoro ništa od toga. Krajnje mi je teško čak i da stupim u vezu s tobom, pošto se ne daš sve dok ti je um budan. Stoga ne znam kakav je to problem... ali znam da se dešava nešto zanimljivo."
     Neko ga je još vukao za nemoguće daleku ruku. "Sačekaj malo, Afra", doviknu joj Ajvo. "On samo hoće da razgovara."
     "Ne verujem mu", javi se ona iz dalekih prostranstava.
     "Daj nam dva minuta."
     "Mali puritanac Ajvo našo devojku?" upita Šen. Bilo je jasno da zna - ali koliko?
     "Ne. Nego, daj da ti sad objasnim zašto ne mogu da ti ustupim telo. U dodiru smo sa tuđinskim signalom, koji..."
     "Mogao bih da ti dam romantični oreol. Nijedna žena ne može da odoli tome. I krastava žaba može tako da zavede princezu."
     "Znam, ali ne. Ta galaktička civilizacija emituje signal koji nazivamo razarač, koji..."
     "A da me oslobodiš na određeno vreme? Tek toliko da sredim taj tvoj problem."
     "Ne! Ne shvataš šta ja..."
     "Mlađi brate, da li ti to mene učiš o..."
     On oseti ledeni šok, sličan onom prilikom pada u Sredozemno more. Ugleda Afru kako stoji pred njim, sa kantom u ruci. "Jes', upalilo je", reče on, otresajući se. Polila ga je ledenom vodom: tri galona preko glave.
     "Hoće li te zarobiti svaki put kada upotrebiš 'skop?" htela je da zna. "Ponovo si govorio na feničanskom, ali sam razumela ono o dva minuta, iako nisam čekala toliko. Šta je hteo?"
     "Da izađe", reče Ajvo drhteći. Ona poče da ga svlači. "Ali ne može ako mu ne dopustim."
     "Šta je s razaračem?"
     "Izgleda da ne zna za njega, ili neće da čuje. Nisam mogao da ga nateram da me sasluša."
     "Morao bi da zna. Šta je s porukom 'Moj pešak je vezan'? Tada je znao."
     Ajvo, koji je poskakivao da se zagreje, zastade. Mokri pod je bio klizav ispod bosih nogu.
     "Nisam se toga setio. Mora da je slagao."
     "Ni to nema smisla. Ako je znao da bi ga razarač dohvatio, zašto bi mu se izlagao? A ako zna da ne bi, zašto to ne kaže? Ovo nije igra pitalica."
     "Kad bolje razmislim", priznade Ajvo, "nije mi baš zvučao kao genije. Do sada nikad nisam uistinu razgovarao s njim, ali... bilo je više kao da se preganjaš s nekim klincem."
     "Dete." Donela je peškir i počela da ga briše, i on shvati da se prvi put nesvesno svukao pred njom. Svako je video tela onih drugih prilikom topljenja, ali ovo nije bila ta vrsta prilike. Prepreke su i dalje neprimetno padale. "Koliko je bio star kada...?"
     "Nisam siguran. Bilo mu je potrebno neko vreme da... da me sastavi. Sećam se nekih događaja pre uzrasta od pet godina, ali potom slede prazna razdoblja do devete ili desete godine. To ne mora da znači da je tada preuzimao..."
     "Znači, Šen nikada nije živeo kao odrastao čovek."
     "Mislim da nije, fizički."
     "Niti duševno. Ti si sazreo, a ne on. Onda ne treba da nam bude čudno što nam se čini detinjast? Njegova inteligencija i obdarenost ne menjaju činjenicu da je nezreo. Voli da se igra, da šalje tajanstvene poruke, stvara svetove iz mašte. Za njega su dobro ili zlo samo pojmovi: nema nikakvo poštovanje prema istinama odraslih. Nije mu se razvila savest. Ako ga pomisao na razarač i plaši... pa šta, treba samo da je izbaci iz glave. Ubeđen je da može da reši sve čega se pošteno dohvati."
     Ajvo je zamišljeno klimao, tražeći okolo neki suv šorts. "Ali i tako ima veće znanje i sposobnost od svakog odraslog."
     Donela mu je šorts. "Šesnaestogodišnji dečak ima bolje reflekse od većine odraslih muškaraca, i više zna o mehanici automobila - turbo, elektrici ili hidraulici - ali je ipak najgori vozač na svetu. Za to je potrebno više od znanja i sposobnosti; potrebni su kontrola i samoobuzdavanje. Šen to očigledno nema."
     "Ako bi mu se dalo da vozi - kakav bi to sudar bio!"
     "Da mi prvo isključimo razarač", reče ona, mrko se smešeći. "Sve vreme si bio u pravu: bolje nam je bez Šena."









9.
     "Napravili smo", objavi Afra kao da je to bila novost, "pet skokova, i sada smo dalje od izvora razarača nego kada smo počeli."
     "Šen kaže da bi mogao da nas odvede tamo u sledećih šest skokova", reče Ajvo. "Proučavao je konfiguracije."
     "Kako on može da ih zna? Mislila sam da nema pristup... Ne, sad vidim da može. Prisutan je kada određujemo udaljenost pomoću zemaljske istorije, i verovatno čuje sve što ti čuješ kada si na 'skopu. Iako ne vidim kako može da ima bilo kakvu korist od onih jadnih podataka koje imamo..."
     "Da proverimo", reče Harold. "Očigledno je da postoji nešto što smo propustili... ako Šen ne laže."
     "Može i laže", reče Ajvo, "ali ga verovatno mrzi da to radi. Ne bi ga zanimalo da se pojavi da nije siguran da bi mogao nešto da postigne - i ne bi imao strpljenja da prolazi kroz mnogo više skokova."
     "Naš prvi skok bio je otprilike pedeset godina, do 1930.", reče Harold. "Drugi je bio gotovo tri hiljade godina, do 930. godine pre Hrista, koliko znamo. Razlika od 2860 godina, ali je skok bio zapravo duži, jer smo prostorno doskočili na drugu stranu Zemlje. Potom još jedan skok od pedeset godina, u 890. pre Hrista, ukoso. Ovo bi moglo da bude zbunjujuće da nije bilo ozbiljno! Konačno, skokovi u 975. i 975. pre Hrista - obično klizanje po luku, koje nikud ne vodi. Ali Šen bi izgleda mogao tu nešto da učini."
     Afra se okrenu Ajvu. "Imaš njegovu sposobnost proračunavanja. Možeš li da napraviš mapu redosleda kako je on vidi?"
     "Ne. On ne koristi samo matematiku, ili se bar služi sa više činjenica nego ja; njegovo zaključivanje je umetnost, dok je moje uobičajeno."
     "Možda koristi astrologiju", reče Afra kiselo.
     Harold odmahnu glavom. "Astrologija ne..."
     "Sve govori da zna i nju", reče Ajvo. "Stoga to i nije šala. Ako je moguće načiniti mapu prostorne zakrivljenosti Galaksije uz pomoć astrologije, Šen to može. On..."
     "Zaboravi", odreza Afra.
     Ali Harold se zamislio. On veruje, pomisli Ajvo, po prvi put dopuštajući sebi da to proguta, iako je u duši već znao. On zaista veruje.
     A ako je i Šen verovao?
     Kako je iko mogao da zna šta je ispravno a šta ne? Čak i ako je astrologija bila lažna doktrina, Harold ju je primenio sa više uspeha nego Afra svoju.
     "Pitam se da nismo stekli suviše naivnu predstavu o prostoru kroz koji skačemo", reče Afra posle kraćeg ćutanja. "Razmišljali smo po uprošćenoj analogiji vrpca-u-krugu, ali četvorodimenzionalno uvijanje bi moglo da bude drugačije uređeno. Ne možemo da ga prikažemo na dvodimenzionalnoj mapi."
     "Mogao bih da napravim kutiju sa prostornim koordinatama", reče Harold. "Ukrštene niti i polja sila da drže tela na mestu, čitava stvar prozirna da bismo mogli da je proučavamo iz svih uglova. Ako smo već utvrdili pet poznatih tangencijalnih tačaka i potražili primenljiv okvir, mogli bismo da počnemo s izvođenjem jednačina..."
     Afra ga dograbi za ruku, odjednom uzbuđena. "Kada?"
     Šesti skok je bio dug, ali je to bilo najmanje značajno.
     Proučavali su brojke, i nisu mogli da ih poreknu.
     "Ovo je neki drugi razarač", reče Afra.
     Nalazili su se sledećih pet hiljada svetlosnih godina ukoso od Sunca, a istorija Zemlje bila je stigla otprilike do 4000. godine pre Hrista. Signal razarača koji je preplavio Zemlju 1980-81. godine bio je nestao, ali se šesnaest hiljada svetlosnih godina niže, duž suprotnog azimuta, nalazio izvor drugog signala, potpuno istovetnog s prvim.
     "Počinjem da sumnjam", reče Harold, "da smo suočeni s pravom galaktičkom zaverom. Veselje za paranoika."
     "U ekstazi sam", reče Afra.
     Podigao je prst prema njoj u znak upozorenja, kao da ima posla s petogodišnjim detetom. "Ne može da bude slučajnost što su slični predajnici ovog tipa postavljeni na razdaljini od trideset hiljada svetlosnih godina, svaki sa dometom od oko osamnaest hiljada milja, šaljući signale verovatno u svim pravcima brzinom svetlosti. Pogledajte kako oba opkoljavaju središte Galaksije, sa ivica. Šest ovako postavljenih, sa sedmim u središtu, pokrili bi veliku većinu postojećih zvezda."
     "Što izgleda dokazuje da im je meta civilizacija uopšte, slučajno i zemaljska", složi se Afra.
     "Što takođe znači da su ti izvori naoružani", reče Ajvo. "Fizički, mislim. Inače ne bi mogli da opstanu tokom svih ovih milenijuma, protiv svih vrsta koje znamo da postoje." Zastao je. "Idemo li dalje?"
     "Idemo, nego šta!" reče Afra, tako žestoko da ga to uplaši. Često ga je ovako podsećala koliko je bila zainteresovana za ovu misiju. Njeno sećanje na Breda - božanskog princa koji je umro i nije se vratio među žive.

     Postajali su ravnodušni prema galaktičkom putovanju, ili su se bar navikavali; ali deseti skok ih je sve zapanjio. Iznosio je oko trideset pet hiljada svetlosnih godina - i odneo ih je potpuno izvan Galaksije Mlečni put, za približno trideset hiljada godina. Iskočili su skoro vertikalno iz velikog diska.
     U blizini nije bilo izvora razarača.
     Grupa se okupila da pogleda svoju Galaksiju na "direktnom" ekranu. Ovo je u stvari bila slika koja je dolazila od senzora postavljenih u orbitu oko Neptuna. Harold nije bio dokon tokom perioda oporavka između skokova, a imao je na raspolaganju najsavršeniju tehnologiju da se igra njome. Čak su i mini-sateliti preživeli skokove bez problema, čim je sabirno polje bilo prilagođeno ovoj vrsti kretanja.
     Ležala je ispod njih, popunjavajući dobar deo raspona od devedeset stepeni: čitava čovekova Galaksija, viđena po prvi put sa strane od čoveka. Blaga belina zvezda i maglina, lišena atmosfere Zemljine, više nije postojala; kolosalna magla međuzvezdanog gasa i prašine proterana je iz blizine posmatračeve. Posledica bejaše pogled na Mlečni put kakav je odista bio - deset hiljada puta bogatiji nego posmatran sa Zemlje.
     Boje, da - ali ne kakve bi ijedan živopisac mogao da naslika, ili oko, oslepljeno atmosferom, da dokuči. Crvena, u središtu gde su se gasile stare svetlosti; plava, po rubovima gde su nastajale nove, silovite. A između, spektar - ali i mnogo više! Tu se vidljiva paleta protezala do obima za koji nije postojala nomenklatura, i pokazivala nijanse za koje čovek nije pronašao imena. Moćni kovitlac, višestruka spirala sjaja, talas za talasom sićušnih blistavih čestica, grupisanih a opet samotnih. Mlečni put je bio proziran, i uprkos tome izluđujuće složen, u tri, u četiri dimenzije.
     Na rubu je bio tanan kao oblanda, držan na okupu oblacima kosmičke prašine koji su pomračivali hiljade zvezda svakim jezivo privlačnim pramičkom i kovitlacem. Unutar ove retke galaktičke atmosfere, ugneždeno u gasovite pipke, nalazilo se Sunce i njegove solarne trice - jedva vredni pomena u poređenju s ukupnošću; u stvari, nevidljivi bez uvećanja.
     I, jasno s ovog izvrsnog vidikovca, tkanje zvezdane pređe koje beše rasprostrta Galaksija: veliki spiralni kraci, izvijeni iz središta, udvojene trake materije koje su počinjale kao svetlost nagomilanih zvezda i završavale kao crnilo sve ređe prašine. Nije bila pljosnata, niti ujednačena; vrpce su se uvijale, videle se čas sa šire čas sa uže strane, slične otvorenim Mebijusovim trakama ili lancu galaktičke DNA.
     I zaista, pomislio je, jeste - Galaksija je bila ćelija, nosila je svoje kosmičke organele i blistala od živosti: pokretan, topao, promenljiv, njen životni vek trajao je već desetinama milijardi godina.
     Ajvo oseti fizičku glad, i shvati da je proveo sate u posmatranju Galaksije. Bio je opčinjen njom, kao što se govorilo da će vernik biti u blagoslovenom zanosu kada se susretne sa Gospodom svojim.
     Otrgnuo se iz omame i pogledao oko sebe. Afra mu je stajala najbliže, prelepa na svoj smrtni način, upijajući očima sto milijardi zvezda, udišući u pluća kubne parseke svemira.
     Harold se okrenu prema njemu, i on iznenađeno primeti da je ovaj, kao i žene, smršao tokom proteklih nekoliko meseci. Svi su se menjali! "Jesi li primetio globularna jata? Stotine njih kruži Galaksijom, milion zvezda u svakom. Pogledaj!" Pokazao je. "Ovo ovde mora da je na manje od deset hiljada svetlosnih godina od nas."
     Ajvo vide ono što je nekako propustio ranije: kuglu svetlosti, skoro pri ruci, otprilike podjednako udaljenu od galaktičkog diska kao oni. Podsećala je na manju galaksiju, mada je bila bezoblična, Roršahova mrlja sjaja. Činilo se da je nešto pamuka otplovilo kada je bila tkana potka glavne tapiserije. Na obodu su zvezde bile ređe, kao i kod Galaksije, ali su se zgušnjavale prema središtu, prelivajući se od plave boje do sredine spektra. Ovo jato je bilo mlađe od glavnog tela.
     Moglo se videti još mnogo jata, uglavnom bližih galaktičkom jezgru. Svako je možda bilo kosmos za sebe, sa nastanjenim planetama i zvezdanim civilizacijama. Ukupni raspored čitave grupe jata bio je sferičan... ili bar hemisferičan, budući da nije mogao da vidi šta leži na drugom kraju diska. Iako nije opažao pojedinačna kretanja, imao je utisak da jata zapravo kruže oko središta Galaksije... eliptičnim orbitama, prolazeći vrlo blizu ruba i dižući se iznad njegovog širokog lica. Neka kao da su se i doticala galaktičkog oboda, iako je bio toliko razuđen da je to postala stvar viđenja.
     Gotovo je mogao da zamisli prvobitnu loptu gasa i prašine koja se dostojanstveno okretala u svemiru i izbacivala kišu varnica. Najveći deo materije ostajao je u ravni kretanja, da se pretvori u spiralne krake i ukupno obličje diska; ali je nekoliko begunaca pošlo u drugim pravcima, i nastala su jata.
     Kako li je vaseljena izgledala nekom biću koje ju je posmatralo s planete unutar jednog od ovih ostrvskih sistema? Da li je neka kultura poželela da se spusti do moćnog materinskog tela? Je li njihov bog bio vrtlog prečnika trideset hiljada parseka?
     Beatriks se pojavi iz kuhinjskih prostorija, i Ajvo shvati da ga je miris kuvanja podsetio na sopstveni stomak. Bila je, kao i uvek, donosilac okrepljenja. Kako je bilo dobro što je bar neko bio praktičan!
     Afra se konačno prenu. "Nalazimo se u polju putujućeg signala, ali iza razarača", reče zamišljeno. "Sada smo trideset hiljada svetlosnih godina u smeru signala... tako da će prolaziti kraj Zemlje i Galaksije najmanje toliko vremena u budućnosti. Očigledno je stariji i od razarača, jer bi ovi inače otpočeli ranije i dospeli dovde. A to govori..."
     "Da je svrha razarača možda samo da suzbije tuđinski zrak", završi Harold umesto nje. "Budući da je bezbroj lokalnih stanica bezbedno prošlo, znači da nisu mogle da probude razarač."
     "Kakva ksenofobija!" uzviknu ona. "Samo zato što to ukazuje da negde drugde postoji nadmoćnija tehnologija..."
     Harold nakrivi glavu prema njoj. "Zar si to tako shvatila? Možda sam ja razmišljao u sasvim različitom smeru."
     "Svesna sam tvoje..."
     "Supa je na stolu!" dozva Beatriks, još jednom presekavši raspravu na pravom mestu.

     Pošto ovde nije bilo razarača, uključili su glavni ekran da posmatraju Ajva kako radi. Afra je i sama mogla da upotrebi razarač, ali je sada postojalo izvesno grupno priznanje da je to Ajvov prerogativ, i da ga je vežba usavršila do takve veštine kakvu niko drugi nije mogao da postigne bez podjednako dugotrajnog šegrtovanja. Ovo je bila njegova predstava.
     Imao je tremu.
     Preskočio je rutinske programe, čija je ponuda sada bila tako raskošna i raznovrsna da bi bile potrebne godine da se ručno popišu. Njihove višejezične porodice šifara bile su, prirodno, nepoznate ostalima; Ajvo je savladao osnove tek uz najveću koncentraciju, iako su sve bile do izvesne mere slične tehnici samog razarača. Takođe je izbegao putujući signal (kada li je taj izraz ušao u upotrebu?); do toga će doći kada bude vreme. Umesto toga, usredsredio se na neemitujući kanal i potražio Zemlju: čovekov svet kakav je bio pre trideset hiljada godina.
     Nije mogao da je nađe.
     Proverio je koordinate dobijene prilikom njihovih teleskopskih posmatranja Galaksije Andromeda i izabrao Drugu grupu Cefeida Mlečnog puta i zaračunao neophodni pomak zbog galaktičke rotacije i pojedinačnih putanja zvezda tokom trideset hiljada godina. Sve se slagalo, i znao je gde treba da potraži Zemlju.
     Ali, ona nije bila tamo.
     "Ili sam izgubio osećaj ili Zemlja nije postojala pre trideset hiljada godina", reče žalosno.
     "Glupost", reče Afra. "Daj da ja pokušam." Činilo se da joj je baš bilo stalo. Ajvo joj ustupi mesto, osećajući se kao da ga je trener izveo sa terena.
     Afra se igrala komandama dvadeset minuta, usmeravajući prvo na Zemljin položaj, a onda i na druga mesta. Ekran je ostao mešavina boja; nije se pojavila jasna slika. Najzad je okrenula prema jednom od zvezdanih jata izvan Galaksije - i dobila sliku.
     Podesila je računar da izoštri površinu bilo koje planete na koju naiđe u rutinskom pretraživanju raspoloživih odredišta, i on je to učinio. Bio je to prizor mračnog golog meseca udaljenog od svoje planete. Na noćnom nebu iznad horizonta mogle su se razabrati pojedine zvezde, ali i svetlosna pruga dalekih skupina zvezda.
     "To nije jato!" uzviknu Groton. "U sferičnoj masi zvezda ne bi mogla da vidiš takvu prugu."
     Afra se pozabavila komandama, nespretno podešavajući prizor, i konačno ga izgubila. Vratila se računarskom pretraživanju, dok ju je Ajvo u sebi zadirkivao zbog gubitka jedine slike na koju su naišli, i to tako tajanstvene. Slika nije htela da se vrati. Afra poče da pokazuje svoju narav.
     "Ima tu nešto čudno", reče Harold. "Raspored na toj slici ne podudara se s neposrednim posmatranjem jata. A prizor je bio tipičan za planetu unutar Galaksije. Ona pruga svetlosti bila je Mlečni put!"
     Afra je podesila računar na pretraživanje planeta Zemljinog tipa, ostavivši azimut gde je bio, i sačekala dok ovaj ne pročisti i razvrsta navalu makrona. Ajvo je bio nestrpljiv da ponovo preuzme, ali se uzdržavao.
     Situacija je svakako bila neobična, a Afri je očigledno nedostajala neophodna stručnost da razreši protivrečnosti. Ali, ne bi bilo diplomatski reći joj to.
     Pojavi se zeleni krajolik, nalik na Zemljin ali ne i zemaljski. Afra pređe na ručne komande - i izgubi ga. Opsova na neženstven način.
     Odjednom se isključi. "Ovako ništa ne postižem. Preuzmi ponovo, Ajvo."
     I on se nađe unutra, nesvestan ostalih, koristeći naočari kao da je glavni ekran ostao uključen. Uneo se u situaciju, i računar je postao deo njegovog mozga. Nije bilo slike sa Zemlje... niti sa bilo koje druge tačke u Galaksiji. Izuzev programa; oni su se sjajno probijali. Kakva je razlika između ukroćenih makrona i onih divljih, pa samo pitomi prolaze?
     Programi su bili veštački, sastavljeni pomoću nadmoćne makronske opreme drugog stupnja tehnologije, postavljene unutar snažnog gravitacionog polja. Toliko je znao iz lokalnih stanica, koje su otvoreno nudile svoje tehnike. Njihovi signali su u stvari bili polarizovani, ogoljeni od suvišnog sklada i površnih značenja, i ujednačeno su pristizali. U poređenju s ovima, prirodni signali su bili slabi i neuredni, i pomešani s nepotrebnim. Divlji makron mogao je da proizvede nekoliko stotina razgovetnih slika i veliku količinu dodatnog otpada; kultivisani makron je proizvodio samo jednu slika, ili jednu povezanu celinu.
     Bilo je to kao razlika između prskanja i usmerenog mlaza vode. Prskanje je u obilnijem međudejstvu sa sredinom, ali mlaz dobacuje dalje i postiže više, na svoj način.
     Kakva je galaktička sredina?
     Svetlost. Gas. Energija.
     "Gravitacija."
     To mu je Šen šaputao na uvo. Sve su lakše uspostavljali vezu, i Ajva je to brinulo. Više je voleo da Šen ostane duboko zakopan.
     Gravitacija: kumulativna u ukupnom dejstvu, ali podeljena unutar tela iz kog je poticala. Izvan masivne Galaksije...
     Makroni: bića rođena iz gravitacionih talasa, i njihov sastavni deo. Šta se dogodilo s onima poteklim iz same Galaksije, kada su se sreli sa moćnijim međudejstvima vaseljene?
     Znao je sada. Programi su prolazili, čak i kada su bili daleko koliko druge galaksije, ako su bili pravilno usmereni, jer bejahu sabijeni, glatki, sinkopirani i neopterećeni. Ali divlji signali nisu imali šanse za uspeh: suviše su bili čupavi, rapavi, trnoviti, neuređeni. Osećali su veliko galaktičko polje, bili skretani (i sami stvorenja gravitacije), povlačeni u krug, zbijani u jato, rastezani...
     Ali ne i svetlost. Galaktička gravitacija nije bila dovoljna da spreči rasipanje svetlosti. Svetlost bi se na kraju vinula u duboki svemir, ostavljajući svoje makrone za sobom, rastavljena. Kao ogrtač koji je gospodar odbacio, ustrojstvo makrona se raspadalo, sabijalo, gubilo oblik... ali su ostajali signali brzi poput svetlosti, nagomilani, milijarde njih na mestu gde je bio samo jedan makron. Nemoćni da napuste vladajuće polje, ostajali su u orbiti oko najvećeg moćnika, galaktičkog jezgra.
     Otuda bočne slike, pod pravim uglom u odnosu na disk Galaksije.
     Otuda odsustvo najnovijih... unutar trideset hiljada godina... vesti.
     Otuda... istorija.
     Ajvo svede šifrirane podatke na one svojstvene jednome: Zemlji. Zemlji, u bilo kojem vremenu otkako je život osvojio njene kopnene mase. Pretražio je zarobljenu struju, tražeći život. I uspeo.
     Ostali su posmatrali ekran, i on začu njihov združen uzvik. Tako je, Zemlja...
     Stvorenje je donekle podsećalo na krokodila, ali mu je njuška bila kratka i zatupasta. Telo, sa zdepastim oblim nogama i snažnim repom, bilo je dugo oko sedam stopa. Na leđima mu se uzdizala groteskna izbočina od kostiju i kože, nalik na kruto jedro.
     Bilo je jutro, i životinja se lenjo izležavala, izlažući bokove zracima sunca, polusklopljenih očiju. Iza nje je počinjala linija vode, načičkana brojnim stabljikama biljaka, od kojih su mnoge bile polomljene. U pozadini su se uzdizale visoke krošnje neprepoznatljivog drveća, a zemljište je izgledalo jednolično jer nije bilo trave.
     "To je", reče Afra, "dimetrodon. Gušter jedrastih leđa iz Zemljinog perioda perma, pre dvesta pedeset miliona godina. Jedro je služilo kao primitivni organ kontrole temperature, pre nego što su se razvili bolji. Iako dimetrodon izgleda nezgrapno, ta kontrola toplote bila je velika prednost, budući da reptili teže da se umrtve kada je hladno..."
     "Ne vidim kako jedro može da ga zagreje", reče Beatriks.
     "O, može, može, a i da hladi. Okrenuto bočno prema suncu, upija toplotu; okrenuto krajevima, ispušta je. Gmizavci ne smeju ni da se previše ugreju, znaš. Veoma praktično - i olakšava prepoznavanje."
     "Paleontologija mi nije jača strana", reče Harold, "ali mi je tako nešto bilo poznato, osim imena. Zar jedronoša nije preteča dinosaurusa?"
     Ajvo, s naočarima na glavi, nije mogao da vidi izraz njegovog lica, ali je čuo. "Koji je dinosaurus imao kontrolu temperature? Dimetrodon je bio pelikosaurus mesožder, verovatno predak terapsida. Gmizavaca-sisara, za tebe."
     "Opaa, pogrešno porodično stablo", reče on bez zlobe. "Ipak je to iznenađujuća pojava, imajući u vidu da smo odmakli samo trideset hiljada svetlosnih godina. Ne vidim kako bi to mogla da bude Zemlja."
     "To jeste Zemlja", reče Ajvo, setivši se da ostali nisu ostajali suzdržani na njegove bisere. "Makroni su u orbiti oko Galaksije. Zbijeni su da bi sami zadobili kakvu-takvu masu, ali ipak možemo da ih pročitamo kad ih uhvatimo. Ovi mora da su napravili krug već hiljadu puta. Ne usuđujem se da brljam s orijentacijom; prijem je uglavnom stvar slučajnosti, budući da ima toliko toga što mora da se probere. Sav prostor i sve vreme, tako reći."
     I dok je to govorio, slika nestade. Ćudi makrona pokvarile su prijem. Ponovio je pretraživanje i šetao napred-nazad, tragajući za stalnim pulsom.
     "Dve stotine pedeset miliona godina!" reče Afra. "Galaksija bi trebalo da je napravila pun krug za to vreme."
     "Kruženje Galaksije ne bi trebalo da ima značaja", reče Harold. "Nalazimo se izvan njene ravni, ne na rubu. Orbita makrona ovde mora da je pod pravim uglom u odnosu na kruženje Galaksije. Pitam se nije li to nešto više nalik magnetnom polju?"
     Ajvo dobi drugu sliku na ekranu: životinja slična jelenu, ali sa psećim šapama. Bila je visoka otprilike jedan jard, i gurala je njušku kao da traži biljne zalogaje.
     "Sisar", reče Afra. "Oligocen, očito. Ne mogu tačno da odredim..."
     Onda se to dogodi: jedan od onih preokreta koji se rugaju verovatnoći. Začu se zajednički uzdah.
     Čudovišni kljun sunu odozgo u sliku, praćen sitnim, opakim okom i belim perjem glave. Bila je to glava ptice - sama po sebi gotovo jednake veličine kao čitav trup one životinje nalik na jelena. Svirepi kljun se razjapi, udari i zatvori se oko jelenovog vrata.
     Sada se pokaza ostatak grabljivice. Bila je to zaista ptica: visoka devet stopa i građena kao jastreb, dugačkih nogu. Tri moćne kandže rile su tle pri svakom koraku, rožnate i mišićave.
     "Fororakos!" uzviknu Afra s čuđenjem. "Miocen, Južna Amerika. Pre dvadeset miliona godina..."
     "Kakav užas!" ovo dođe od Beatriks.
     "Užas? Fororakos je bio izuzetan primerak, jedan od vrhunaca ptičje evolucije. Naravno, nije mogao da leti... Ali na zemlji, na svom terenu, ova ptica je bila neprikosnovena. Ako se uzme u obzir brojnost vrsta, ptice su znatno uspešnije od sisara..."
     Posmatrali su kako ptica podiže žrtvu za vrat i trese je do besvesti, ili uginuća. Ajvo je osećao agoniju napadnutog, i morao je da se napregne da ne podigne ruku do sopstvenog vrata. Kljun i kandže zatim rasporiše truplo, i započe krvavi pir. Ajvo je sada osećao ukus krvi u onim bezubim čeljustima.
     Slika ponovo izblede.
     "Preskočili smo dve stotine miliona godina između slika", reče Afra. "Šta je s onom u međuvremenu... onom nalik na dinosaurusa?"
     "Vremenom ćemo uspeti da popunimo celokupnu istoriju Zemlje, iz ovih otpadaka", reče Ajvo. "Ali izbor je uglavnom slučajan za svaki prizor. Makroni su ravnomerno raspoređeni, iako izgleda da su u priličnom redu unutar skupina. Ipak, mogu da pokušam." I on je bio opčinjen proširenim vidicima. Nije više bilo potrebno da skaču preko ogromnih udaljenosti da bi videli prošlost koja je prethodila čoveku.
     Sav prostor i sve vreme...
     "Mrzim što vas prekidam", reče Harold, "ali imamo prečih briga. Lebdimo daleko izvan naše Galaksije, i pogrešan skok bi mogao da nas baci neznano gde."
     Ovo ih prenu, i on nastavi određenije: "Verujem da bi slike bile manje slučajne da njihov opseg nije tako ograničen, bez namere da se šalim. Opseg - engleski scope; Groton cilja na 'skop, to jest makroskop. - (Prim. prev.) Recimo, da posmatramo Sunčev sistem kao celinu, i da pokušamo da nađemo ključ za finiji poredak naših makronskih struja? Ako naučimo da upravljamo prijemom na pravilan način, biće nam dostupna čitava galaktička istorija. To znači..."
     "To znači da možemo da utvrdimo vreme nastanka razarača", upade Afra. "Da otkrijemo koja je to vrsta uradila i zašto." Imajući u vidu da još nije dosegao ovde."
     "Zbog toga smo slobodni da eksperimentišemo. Čim budemo znali šta radimo, moći ćemo da se približimo i ponovo ga uhvatimo. Nećemo morati naslepo da pristupamo razaraču."
     "Je li to tačno, Ajvo?" upita ona. "Da li bi pogled na Sunčev sistem... ceo sistem... omogućio stabilan prijem?"
     Sećao se vremena kada ga nije pitala za mišljenje o tehničkim problemima. "Da. Mogao bih da podesim ekran na shematski prikaz, ali bih morao da radim na mnogo širem rasponu. Istina, bila bi to odlična vežba, iako za početak ne mogu da jamčim za rezultate."
     Nije odgovorila, te on tako i učini. Slika unutar njegovih naočara i na ekranima postade crtež, uređen pomoću računara i njegovim navođenjem. Sunce je bilo predstavljeno belim diskom svetlosti, planete raznobojnim tačkama koje su putovale isprekidanim orbitama, sa svojim mesecima na slično označenim putanjama. Razmera nije bila verodostojna ali su identiteti i imena bili sasvim jasni.
     "Pokušaću s istorijom Sistema", reče Ajvo. "Ali, biće mi potrebno neko vreme da napravim mapu makronskih struja, pod pretpostavkom da su dovoljno stabilne. Onda ću morati da sredim dobijene rezultate, pošto isprva neću imati hronološki redosled. Nema svrhe da posmatrate."
     "Uz tebe smo, Ajvo", reče Afra s iznenadnom toplinom. "Pazićemo. Možda ti i pomognemo."
     Znao je da je ona samo nepristrasno praktična, ali ga je taj gest ipak obradovao. Ovakvu ju je voleo: kada radi s njim a ne kada pokušava da ga kupi. Latio se posla, pokušavajući da nađe razumljive tragove. Čekao ga je makroskopski krpež.
     "Pusti me da to uradim, trapavko", reče mu Šen u uvo. "Ja mogu to da postavim za jedan sat. Tebi će biti potrebne dve nedelje, a možeš mnogo toga i da propustiš."
     Ajvo je već razabrao veličinu zadatka. Nije želeo da se osramoti neizbežnim zamaranjem gledalaca dok budu proticali jalovi sati. "Učini to onda", reče ljutito, i ustupi uzde Šenu. Sve je više toga bilo moguće između njih.
     Ipak... ako Šen može to da obavi koristeći makroskop... šta se dogodilo s razaračem? Sami temelji Ajvovog odbijanja da oslobodi Šena ovim su bili dovedeni u pitanje.
     A možda... je li to bila nada...? Možda neće uspeti.
     Šen nije igrao na blef. Proširio se na Ajvov mozak i telo i primenio svoj nezreli ali neprikosnoveni intelekt na problem. Ajvo je posmatrao prste svoje leve ruke kako lete po dirkama računara dok je desna stiskala polugu, i pitao se da li je napravio ozbiljnu grešku. Nije oslobodio Šena - ali je Šen mogao sam da se oslobodi, pošto mu je izlaz bio otvoren. Bio je dovoljno lukav...
     Ekran se pročisti. Označena razmera se poveća do prečnika od dve svetlosne godine i pojavi se prikaz kosmičke prašine.
     "Šta to radiš?" upita Afra. "To nije zvezdani sistem."
     "Prvobitni oblak vodonika, gusko", ogovori Šen Ajvovim usnama i jezikom, a Ajvo se trgnu.
     Afra umuknu i predstava se nastavi. Da nije posmatrao iz tako prisnog položaja, Ajvo bi posumnjao da sve to i jeste obična predstava. Ovako, znao je da Šen zaista upravlja makroskopom, da bi uhvatio signale stare pet ili deset milijardi godina; predstava, iako posredna, premošćena i skraćena, bila je poštena.
     Oblak primitivnog gasa se kovitlao i skupljao, merač vremena je svakih dvadeset pet sekundi pokazivao prolazak otprilike milion godina. U toku deset miliona godina, oblak gasa se sabio do prečnika od sto miliona milja, potom samo na milion, zatim blesnu i postade zvezda. Sabijanje je podiglo njenu temperaturu do tačke u kojoj se dogodilo paljenje vodonika/helijuma; sada je izvlačila ogromnu energiju iz svođenja broja atoma vodonika na četvrtinu broja atoma helijuma.
     "Kao kad pokušavaš da sipaš četiri čaše likera u petu", objasni Afra Beatriks. "Četvrtina ne može da stane u petinu, i..."
     "Zar to ne zavisi od zapremine pete čaše?"
     Samo to ne, pomisli Ajvo. Dve žene su još jednom pobrkale signale. Harold će morati da ih raspetlja, kao i uvek. Beatriks će na kraju biti objašnjeno da četiri atoma vodonika imaju težinu 4,04, dok jedan atom helijuma teži 4,00. Zbir četiri vodonika koji prave jedan helijum na taj način oslobađa suvišnih 0,04 kao energiju: život zvezda.
     Oslobođen je samo jedan procenat novog atoma... ali je sve zajedno bilo tako ogromno da je zaustavilo kolaps ogromnog oblaka/zvezde prikazanog na ekranu i stabilizovalo ga za izvesno vreme. Najveći deo svetlosti vaseljene poticao je iz ovog procesa - bezbroj zvezda Mlečnog puta bilo je samo oganj nastao pretvaranjem vodonika u helijum.
     U sledećih nekoliko napetih minuta prošlo je nekoliko milijardi godina.
     Konačno je ponestalo goriva, i Sunce je naraslo u ogromnog crvenog džina, sto puta većeg od svog pređašnjeg obima.
     "Ovo ne može da bude Sunce!" pobuni se Harold. "Naše sunce je tek na sredini životnog veka."
     Šen ovo nije udostojio odgovora. Ni Ajvo nije razumeo situaciju, ali je znao da je slika tačna.
     Potrošivši postojeći vodonik, zvezda je ponovo kolabirala. Ali sada je u njoj bilo jezgro od skoro čistog helijuma, proizvod neprestane potrošnje vodonika. Kada se skupilo u mnogo gušću loptu nego ranije, unutrašnja temperatura je porasla deset puta u odnosu na ranije pretvaranje. Nešto je moralo da popusti. I jeste: helijum je počeo da se pretvara u ugljenik. Bilo je otkriveno novo gorivo.
     Zvezda je ponovo bila u poslu, kao kratkovečni beli patuljak.
     Ali uskoro je ponestalo helijuma, i sićušna zvezda se pretvorila u pocrnelu kuglu materije, ne veću od planete. Došao joj je strašan konac. Bila je nabijena kolabiranom materijom i obodnim teškim metalima, zarobljenim iz galaktičkog otpada tokom njene zrelosti, ali bila je mrtva, lutajući pepeo.
     Posle više miliona godina, ovaj majušni leš bio je uvučen u polje uticaja rađajuće zvezde, tela načinjenog od bogatijeg gasa blizu ruba Galaksije. Kada je nova zvezda, nesvesna svoje ponižavajuće sudbine, razvila karakterističan sjaj dugog pretvaranja atoma, ovaj pepeo postade satelit, uzimajući i sam nešto gasa. Ovaj je povećao njegovu masu i stvorio atmosferu, ali je ostao neaktivan. Njegovo vreme je prošlo: nikada neće dostići pređašnju slavu.
     "To je Zemlja!" reče Afra. Odmah zatim: "Ne, ne može biti. Pogrešan sastav, a jezgro je suviše gusto." Upijala je simbole za materijal i gustoću, istovremeno posmatrajući planetu.
     Drugi ugarak je poticao iz mladog sistema, i takođe je bio proizvod smrti drevne zvezde. Posle njega, treći i četvrti, pozajmljujući ono malo darova raštrkanog otpada svemira. Poslednja dva su imala mnogo veća jezgra od ostalih, i zadobila su više atmosfere za starost, ali ne i nadu u podmlađivanje. Oko zvezde su kružile četiri planete, svaka starija od nje.
     Jedan sused je bio u nevolji. Slika je kliznula da odredi njegov geološki trenutak. Ova zvezda je bila mnogo krupnija od one prethodne i već je potrošila svoj vodonik... i helijum... proždrljivo. Za samo nekoliko miliona godina proživela je svoj vek. Ali njena masa, a s njom i unutrašnja toplota, bila je tolika da se pretvaranje nije zaustavilo kod ugljenika. Kiseonik, natrijum, silikon, kalcijum... sve do gvožđa, dvadeset šestog u atomskoj tablici, elementi su nastajali u ovoj zvezdanoj peći. Nizovi toplotnih skokova... kataklizmičkih oluja, probili su se kroz školjku od helijuma još pre nego što je njen slom bio dovršen, stvorivši teške metale u tragovima, zaključno s olovom; ali su preovladavala bazična pretvaranja koja su oslobađala energiju. Gašenje velike zvezde nije bilo tiho zbivanje.
     Kako u jezgru nije preostalo ništa lakše od gvožđa, gravitacioni kolaps se nastavio. Temperatura se popela na sto milijardi stepeni. Iz ovog kolapsa crpljena je snaga, a energija je oticala nazad u jezgro, stvarajući novu materiju. Teži elementi, sve do urana, sada su se izdašno rađali.
     Međutim, zvezda se u ovom konačnom kolapsu razletela u eksploziji koja ju je raspršila širom Galaksije: nastala je supernova. Zadivljujući spektar teških elemenata projurio je pokraj one umerenije, prethodno osmotrene zvezde i kroz sistem satelita, i nešto od toga je bilo zarobljeno, a nešto je palo na samu zvezdu. Sistem je postao bogatiji nego što je bio, pohlepno se hraneći ostacima uništenja svoga suseda.
     Prvobitna planeta se našla na putu velikog dela ovih darova i time se vidno okoristila, kao i ostale. Ali, najveći odlomci, uglavnom gvožđe, ušli su u orbitu i sami zgasli u planete. Sada su tri manja satelita kružila unutar četiri veća.
     "Mars, Zemlja, Venera!" reče Afra, zanesena ovom avanturom. "A prva planeta koju smo videli je Neptun - naša planeta!"
     Šen nije odgovorio ni na ovo. Ajvo je osećao Šenovu pažnju dok je prepoznavao i uzimao različite niti ove makronske tapiserije i sređivao ih u povezanu i hronološku vizuelnu istoriju. Ovo je bio zadatak koji je zahtevao sve Šenove sposobnosti, umetničke uz računske i lingvističke. Bile su to svakako izuzetne sposobnosti, za izuzetan poduhvat: Ajvo je povremeno zaboravljao kakav je moćan um posedovao njegov mentor. Ako je miš rođen u znaku Lava ostajao miš, lav zarobljen u mišu ostajao je Lav. Ili, u ovom slučaju, Ovan.
     Prošlo je još vremena, sporo napredovanje se nastavilo. Milijardu godina posle prve, nastala je mlada nova, u neposrednom susedstvu. Tuda je prošlo još otpada, i Sunčeva porodica uzela je porez i na ovo, stekavši materijal za još dve unutrašnje planete i izvestan broj krupnijih meseca.
     "Merkur i... Vulkan?" upita Afra. "Ili je to Pluton, ali na pogrešnom mestu?" Jer tamo se sad nalazilo pet unutrašnjih planeta... jedna više nego što bi trebalo.
     Šen je radio dalje.
     Iz dalekih prostranstava dođoše putnici. Većina ih je samo prošla, jer su bili odbijeni Sunčevom gravitacijom, a ne zarobljeni. Jedan je ipak bio povučen u krivudavu elipsastu orbitu koja je vodila sasvim blizu planeti Jupiter.
     "Šest unutrašnjih planeta?" upita Afra uzrujanim tonom.
     Nije bilo suđeno da se to dogodi. Jupiter se porvao sa pridošlicom u grubom dočeku, skrenuvši ga prema orbiti najbliže unutrašnje planete. Preblizu. Kliznule su jedna ka drugoj, ukrstile polja... i sjedinile se.
     I rastrgnule jedna drugu pre nego što su se zaista dodirnule.
     "Rošova tačka postignuta", promrmlja Afra.
     Jedan odlomak je odleteo da presretne Saturn, i bio zarobljen... prišao je preblizu. Rošova tačka je bila ponovo premašena: novopečeni mesec se raspao, i sićušni komadi se postepeno sakupiše u prepoznatljiv prsten.
     Najveći preostali odlomak iz prvobitnog razaranja otputovao je dalje. Susreo se s Neptunom i tu se i sam raspao, stvorivši dva ogromna meseca i ponešto otpadaka. Jedan mesec se otrgnuo planeti ali ne i sistemu, i postao lutalački spoljni vazal, Pluton; drugoga je uhvatila blizina Neptuna i ostao je tamo kao Triton.
     Još jedan veći odlomak presekao je jednu unutrašnju orbitu i našao se u međudejstvu, previše krupan da bi bio zarobljen, previše sitan da bi pobegao. Dva tela načiniše binarnu planetu, poznatiju kao Zemlja i Mesec.
     Zatim krupni plan jednog bližeg vremena. Predeo na Zemlji, pre nekoliko stotina miliona godina: nepoznate konture kontinenata, neobični oblici života na kopnu i u moru. Tada se pojavi Mesec, prolazeći zastrašujuće blizu, na desetini udaljenosti koju će imati u vreme čovekovo. Ovo nije bilo nikakvo romantično približavanje već grozna pretnja Rošove tačke. Zemaljske plime se pogubno podigoše, zjapeći ponori procepiše lice Mesečevo. Brda vode preplaviše čitave kontinente, brišući sve na njima i ostavljajući samo gola i poravnata prostranstva. Život na kopnu bio je potpuno uništen, čak i fosili, a viši oblici života u moru takođe su nestali u tom razaranju. Razvoj života na Zemlji bio je unazađen za milijardu godina: najveća nesreća otkako bejaše sveta.
     "A danas se volimo na mesečini", reče Afra, "a u horoskopu ga vodimo kao 'osećanje'."
     Bio je red na Harolda da prečuje.
     Sve ovo pred njima, nastalo iz sudara na putu do Marsa... a ipak je najveći deo ostataka bio raspršen u prah ili odleteo prema Suncu, ne zadržavši se nigde. Prašina je ostala kao neravnomeran prsten oko Sunca, u obliku asteroidnog pojasa, a izvestan broj komada na kraju se pretvorio u retrogradne mesece. Biće potrebno mnogo vremena pre nego što haos izazvan katastrofom bude popravljen.
     Treća, udaljenija nova, stvorila je još jedan oblak prašine i čestica, ostavivši za sobom još nekoliko manjih meseca. Neki od ovih pramičaka postadoše komete, ali se ceo sistem nije značajnije promenio. Sunce je dobilo svoju porodicu, okupljenu sa svih strana Galaksije, u kojoj je bilo mlađih i starijih članova od njega samog. Život na Zemlji se oporavio od onog koraka unazad i pojedine vrste su ponovo ispuzale na novorođeno kopno, pod okriljem Meseca koji se povlačio.
     I još nešto: iz gušće nastanjenog središta Galaksije stiže usamljeni putnik. Bilo je to planetno telo prilično sporog kretanja, koje kao da je utrošilo kinetičku energiju u susretima s drugim sistemima. Zaokrenulo je oko Sunca u neobično širokom luku, usporilo, a potom se zaustavilo na prosečnom odstojanju od sedam milijardi milja.
     "Šta je sad ovo?" upita Afra.
     "Ta stvar mora da je dvostruko veća od Jupitera!" reče Harold. "Otkuda ona tu, u našem sistemu, a da mi to ne znamo?" Ali niko nije odgovorio.
     Ajvo je skoro posumnjao da je to neka Šenova šala.
     Kretanje prestade. Slika se zadrža: postojeća situacija, približena na oko milion godina. Bili su svedoci prikaza čudesnog nastanka Sunčevog sistema.
     "Divno, Ajvo!" uskliknu Harold. "Ako možeš to, možeš sve. Čestitam."
     Ajvo smaknu makroskopsku opremu sa sebe. Svi su mu se smešili, a Afra se spremala da nešto kaže. "Nisam to bio ja", reče.
     "Kako možeš to da kažeš!" pobuni se Beatriks. "Sve je bilo tako jasno."
     Ali Afra i Harold su se odmah dosetili. "Šen?" upita Harold, s razumevanjem.
     Ajvo potvrdi. "Rekao je da bi meni bile potrebne dve nedelje, i bio je u pravu. I rekao je da on to može da uradi za jedan sat. Zato sam ga valjda izazvao da proba."
     "Zar to nije... bilo opasno?" upita Afra.
     "Da. Ali sam, eto, ostao svoj."
     Harold nije bio zadovoljan. "Horoskop koji sam izradio pokazuje da osoba poput Šena ne bi uložila toliki trud u neki projekat kad ne bi očekivala neku korist za sebe. Koji je bio njegov motiv?"
     "Znači, Šen je bio taj koji me je nazvao guskom", promrmlja Afra.
     "Mislim da je pronašao način da obiđe razarač", reče Ajvo oprezno. "Mislim, trag sećanja je sada u mom umu, a možda i ostalo. Izgleda da sada može da preuzme... a izgleda i da namerava."
     "Hoćeš li mu dopustiti?" upita Harold, ne gledajući u njega.
     "Pa, to stoji u sporazumu, moglo bi se reći. Ako vi ostali mislite da je potrebno." Rekao je to kao da je reč o nekoj rutinskoj odluci, ali je samo s velikim naporom uspeo da mu glas ne zadrhti. Razmišljao je o nestanku, a to ga je užasavalo.
     Kada se Afra uplašila gubitka identiteta, pribegla je fizičkim sredstvima i zatražila da je opipaju. Iracionalno, možda, ali je ona bila zadovoljna. Šta je njemu preostalo što bi mu ulilo pouzdanje?
     "Šen je dakle odigrao predstavu za nas", reče Harold. "I to upečatljivu, priznajem. Dokazao je da stoji iza svojih tvrdnji. Da može da nas odvede do razarača, i to sa prethodnim podacima koji su nam potrebni. Treba samo da ga zamolimo."
     Afra je sada posmatrala Harolda, ali nije ništa govorila. Ajvo se pitao kuda su joj odlutale misli, i plašio se da nagađa. Bila je napeta, i naprosto prekrasna.
     "Je li neophodno da glasamo?" upita Harold. Kako su samo spremno prihvatili mogućnost odlaska jednog svog člana...
     "Jeste", reče Afra.
     "Tajno glasanje?"
     Klimnula je glavom.
     Kolika je bila njena želja da pronađe razarač?
     Harold se nagnu napred i izvuče beležnicu iz Afrine tašne. Ajvo se uzgred upita zašto nije uzeo svoju beležnicu za ovaj prljavi posao. Harold otcepi list, savi ga, ispegla između noktiju i iscepka ga. Zatim podeli cedulje.
     "Ja... mislim da ja ne bi trebalo da glasam", reče Ajvo, odbijajući da uzme cedulju. "Tri je neparan broj." Zar nisu shvatili...?
     Harold slegnu ramenima i dopuni svoju cedulju. "Pitanje glasi da li treba da pozovemo Šena, da ili ne."
     Dve žene popuniše svoje listiće i pažljivo ih saviše. Harold pokupi cedulje, izmeša ih ne gledajući, i pruži sve tri Ajvu. "Pročitaj presudu."
     "Ali, ja ću prepoznati rukopis. To više ne bi bilo tajno..."
     Zapravo nije smeo da pogleda. Ovo je bilo poput ružnog sna, u kome su svi osim njega bili spokojni, jer je samo on bio u stanju da sagleda prirodu ponora nad kojim je visio.
     "Onda neka ih pročita računar", reče Harold. Kako je mogao da bude tako ravnodušan?
     Ajvo gurnu cedulje u prorez čitača i pritisnu komandu REZIMIRATI. Mašina je zujala dok je sređivala podatke.
     Pojavi se odštampana traka. Ajvo je otcepi, prisiljavajući se da pročita:

     NO
     NO
     NO
     IVO
     LOVE" Na engleskom - NE NE NE AJVO LJUBAV. - (Prim. prev.)

     Olakšanje je bilo tako snažno da mu se zamutilo u glavi. Bio mu je potreban trenutak da shvati da je neko glasao više puta, i još jedan da razjasni ispisane neobičnosti. Neko je nemarno napisao reč "NO", tako da je prvi potez slova "N" bio odvojen od ostatka i mašina je to shvatila kao "I" i "V" i dodala "O". Tako je reč postala njegovo ime.
     Nije umeo da objasni otkud poslednja reč.
     Harold ustade. "Zar je tu bilo sumnje?" upita. "Mislim da nema potrebe da ovo ponavljamo. Da se vratimo na posao. Imamo ga napretek, a niko od nas nije genije."
     Tek pošto su otišli, Ajvo shvati da je zapis još kod njega - da ga nije pročitao glasno niti dao ostalima da vide.

     Povratak u Galaksiju bio je... antiklimaks. Pouzdanje grupe je ponovo poraslo. Nisu bili u stanju da odrede poreklo razarača; prvo nije bilo ničega, a onda su dobili sve, a iz tog područja pristizali su im samo oni ljigavi 'pitomi' makroni. Predajnik razaračevog signala očito je bio na brzinu postavljen od za to određene radne jedinice, koja je skočila tamo i nazad za nekoliko sati, i čiji su tehničari omeli nekako njihovu upotrebu emisije divljih makrona. Ako bi se posmatrač našao na samoj ivici dometa signala, ne bi mogao da uhvati njegovo izvorište. Ali još su osećali pouzdanje, odnekud uvereni da je najgore prošlo.
     Usredsredili su se na izvor signala razarača koji je bio najbliži Zemlji, skačući prema njemu i nazad, i učeći iz pokušaja. Mapa skokova bila je gruba, ali od pomoći, a njihovo ukupno približavanje stalno. Pet hiljada svetlosnih godina do cilja; osam hiljada; hiljadu; sedam hiljada, četiri stotine, dve hiljade, sedamdeset, dvadeset.
     Tu su predahnuli. "Ne možemo bliže", reče Afra. "Naš najkraći skok je pedeset godina, a to bi nas odvelo na trideset godina s druge strane, ili više."
     "Preostaje samo da se odmaknemo i pokušamo još jednom", reče Harold. "Da izmešamo niz i da se nadamo."
     "Šen je rekao da može..."
     "Ako hoće da nam da podatak, lepo", reče Harold. "Ako time hoće da kupi pristup u ovaj poduhvat, reci mu neka se nosi. Mi idioti sami ćemo nekako to da smuljamo."
     Povukli su se i pokušali još jednom, dospevši na deset svetlosnih godina. Treći pokušaj je bio slabiji, ali je četvrti bio veoma blizu: manje od parseka, ili nešto više od tri svetlosne godine...
     "Ovo je otprilike najviše što će nas sreća poslužiti", reče Afra. "Kako stvari stoje, možemo da uposlimo Džozefa i preveslamo preko. Par godina u rastopljenom stanju..."
     "Morali bismo da se obnavljamo na godinu dana", podseti je Ajvo. "Rok trajanja rastopine nije neograničen."
     "Ja nisam kockar", reče Harold, "ali bih u ovom slučaju radije rizikovao. To jest, pokušao s još nekim skokom. Ne bih voleo da se približim razaraču u rastopljenom stanju. Hoću da tada imam svoju pamet uza se, a ne svoju protoplazmu."
     Rizikovali su... i izgubili. Narednih šest skokova nije uspelo da ih dovede bliže od pet svetlosnih godina od cilja. Onaj parsek je bio najbolje što su postigli, a to više nisu mogli da ponove. Mapa skokova bila je preteška slagalica.
     "Šen kaže..."
     "Zaveži!" Ovaj put je to bila Afra, i njena žestina ponovo ga je oblila toplotom. Setio se reči "ljubav" u tajnom glasanju, i usudio se da posumnja. Njegova ljubav prema njoj promenila je svoju prirodu ali ne i izvesnost; sada ju je dobro poznavao i znao njene mane koliko i vrline, i voleo ih sve zajedno. Bila je to ljubav bez iluzija: nije očekivao ništa od nje, i bio je zadovoljan samo tim što je pored nje. Ili je bar uveravao sebe da je tako.
     Ali... možda je ipak ona napisala onu reč? Harold to ne bi učinio, a Beatriks ne bi ni pomislila na to. A ipak...
     "Mislim", reče Harold, "da odustanemo od ovog ovde. Ima ih još nekoliko u Galaksiji, i za početak bi svaki od njih mogao da nam posluži. Možda naša putanja vodi bliže nekom drugom razaraču."
     To je bila stvar u koju su se već bili uverili kada su se spustili u Mlečni put: postojalo je više razarača. Njihovi pogubni signali su presretali grupu na oko osamnaest hiljada svetlosnih godina, kad god bi se pomerili, unutar ili u blizini Galaksije. Jednom su istovremeno imali "na vidiku" dva razarača, i potvrdili sličnost signala tako što su ih poklopili.
     Ponovo su okušali sreću, ovaj put s novom metom. Sreća se još jednom promenila. Njihov drugi skok prema ovom razaraču doveo ih je na samo jedan svetlosni dan.
     Najzad im je bilo omogućeno da saznaju zašto su imali toliko poteškoća da dobiju normalnu makroskopsku informaciju o bilo kom razaraču. Ovde su bezmalo svi makronski impulsi bili ometani veštačkim signalom; ili su možda bili ispražnjeni za potrebe razarača. Iz te oblasti svemira dopirao je samo jedan dotok, a u njemu nije bilo skoro ničeg povezanog. Izuzev samog signala razarača, vladalo je potpuno zamračenje. Makroskop je po prvi put bio beskoristan.
     Postojao je samo putujući signal. Ovaj je, začudo, bio snažan kao i obično. To je bio još jedan dokaz nadmoćnosti vangalaktičke tehnologije: signal nije mogao da bude ometen, zaustavljen ili skrenut.
     "Vraška sreća, ponovo", reče Harold. "Zamislite koje bismo nevolje imali da izađemo odavde, da nije tako."
     Afra se zaposlila oko teleskopa, dok su se ostali latili da osposobe Džozefa. Brod je bio ukopan u Triton, koji je opet bio ukopan u Neptun, i izvlačenje nije bilo lak zadatak. Na svu sreću - iako je Harold odbijao mogućnost da je slučajnost bila umešana u izbor tehnike - bili su zapakovali i tešku opremu. Harold ju je bio sastavio prema nacrtima iz makroskopa, i ono što je učinjeno da bi se uskladištila, moglo je da bude i poništeno. Sve što nije bilo pomno sklonjeno u bušotinu Tritona, bilo je istopljeno prilikom susreta s Neptunom.
     "Fotografisala sam postrojenje razarača", izvestila je Afra za ručkom. "Ne mogu baš da vidim ovim nesavršenim optičkim instrumentima, ali, po mojoj proceni, središnja jedinica ima prečnik od skoro dve milje, i okrugla je. Nema sumnje da je veštačkog porekla. Metalne površine. Pošto ne možemo da upotrebimo makroskop, moraćemo sami da uđemo u nju."
     "Izgleda da se navikavamo na galaktičku tehnologiju", reče Harold. "Sada se žalimo na nedovoljno jasnu sliku sa udaljenosti od jednog svetlosnog dana! Ali što da ne uđemo, kad je tako?"
     "Zato što bi oni tamo mogli da nam potpraše rep protivinvazionim projektilom, eto zašto", reče ona. "Stoga predlažem da pokušamo suvi prilaz, prvo." Izgledala je neuobičajeno vesela, kao da joj je neki neobičan teret pao sa srca.
     "Kako?" upita Harold. "Imamo samo Džozefa."
     "Katapultom, glupane", reče ona smešeći se. "Imamo lokalni poništavač gravitacije, sećaš se? I materijala napretek."
     Harold se lupnu dlanom o čelo. I on je izgledao nesvojstveno razdragan. "Pa, naravno! Možemo da sklepamo lažni brod i da ga pošaljemo prema razaraču..."
     "Počnimo sa satelitima", reče ona. "Mislim da su ratni brodovi."
     "Sateliti?"
     "Rekla sam ti. Razarač je okružen kuglama obima sto stopa... ima ih šest, na oko pet svetlosnih minuta: severno, južno, istočno, zapadno, gore, dole."
     "Ti to meni, devojko, nisi rekla. Pomenula si da ne možeš da uočiš takve detalje kroz optiku. Ovo otežava problem."
     "E, rekla sam ti. Gde si bio kada sam pomenula 'postrojenje razarača'?"
     "Ko je ono reko: 'Ne postoji jača vera nego ona bandoglave žene u sopstvenu nepogrešivost'?"
     "To je rekao Kejbel. Ali je takođe nagovestio da je bandoglavoj ženi potreban razuman čovek." Oboje se nasmešiše.
     Ajvo je nastavio da jede, ali je Beatriksino majstorsko kuvanje odjednom postalo bezukusno. Afra i Groton.
     Ne - zaleteo se u neosnovanu sumnju. Ma, besmislenu! Njihovo otvoreno očijukanje samo je odražavalo sve veću prisnost unutar grupe. Bila je skoro kao unutar projekta, kada su on i Bred i ostali mlatili praznu slamu, istovremeno se baveći i suštinskim stvarima. Afra i Groton su morali blisko da sarađuju još od Tritona - posebno kada je Ajvo skoknuo do Tira i ostavio ih nasukane u dubokom svemiru. A posle suđenja između njih se razvio odnos otac-kći. Afra je nekako izgubila rođenog oca, i...

     Groton i njegovi valdoi i mašine ponovo su činili građevinska čuda, i uskoro je Neptun dobio planetni top. Bušotina je imala prečnik trideset pet stopa i bila duboka dve milje, sa mehanizmom za distorziju polja na dnu. Vitke cevi su izbijale u atmosferski sloj planete, u krugu od mnogo milja, i gubile se u dnu bušotine. Veliki odbojnici bili su spremni da preusmere silu gasova koji će se sjediniti čim generatori otvore tunel prema svemiru.
     Okupili su se u kontrolnoj odaji da posmatraju lansiranje. Neptun se okretao, u odnosu na postrojenje razarača, i akcija je morala da bude pravovremena. Afra je uradila proračune, zatraživši od Ajva samo da ih potvrdi. Jasno mu je dala do znanja, na podjednako prefinjen način, da se odnos između njih promenio. U ovom poslu nije zavisila od njega.
     Groton je upravljao svojim komandama, koje su, činilo se, bile skoro podjednako složene kao komande makroskopa, i na ekranu je čudovišni lažni brod bio podignut na mesto. Bio je to top sa stražnjim punjenjem, sa četiri projektila: veće rasipanje na makete činilo im se gubljenjem vremena.
     Groton pritisnu dugme. Uključi se polje za raspršivanje teže, i bi mu potreban trenutak da razvije punu snagu. Stvarala ga je jedinica odvojena od one u njihovom boravištu, jer je bilo neophodno da budu neprestano zaštićeni od pune sile teže i pritiska planete. Gas onda pojuri kroz cevi i grunu u podnožje projektila, odjednom oslobođeno težine. Komandna odaja se zatrese.
     Iznad njih atmosfera pojuri u stub vakuuma i nalete na odbojnike, stvarajući trenutni uragan, sa središtem koje je bilo gejzir metanovog snega. Potisak čitave Neptunove atmosfere gurnu projektil: milion funti po kvadratnom inču, za početak.
     Ovaj polete kroz amonijak i vodu, pretvarajući ih trenjem u paru, pa kroz vodonik, i napolje iz silne atmosfere: hiljadu milja iznad prividne površine planete uključi se motor. Raketa ubrza do granice koja bi ubila svakog živog putnika i zdrobila nezaštićenu opremu. Bio je to motor sa privremenim dejstvom, izrađen da bude snažan a ne trajan, koji je u radu progutao samog sebe ali je brodu dao brzinu koja će ga odneti do razarača za nekoliko dana, umesto nekoliko meseci.
     "Odavde bogami izgleda kao brod", reče Afra zadivljena. "Jesi li siguran da nisi turio Džozefa u onaj top?"
     "Brod-trut, časti mi. Deset puta je lakši od Džozefa, i ta galaktička formula bi ugušila naš oblik života čim bi se upalila, da i ne pominjem da sama sebe sagoreva. Možeš mnogo toga da učiniš sa hemijskim pogonom ako ne moraš da sediš na njemu."
     Otpoče posmatranje. Svako je pazio na truta po četiri sata, spreman da objavi uzbunu čim se nešto dogodi. Svetlosni dan je bio prilično mala udaljenost u poređenju s onima na koje su navikli, ali je čak i galaktički osposobljen hemijski pogon bio veoma slab.
     Raketa je dostigla punu brzinu, i zadržala je. Obična prazna školjka. Njihovo bdenje trajalo je dve nedelje.
     Trut je prošao pored najbližeg satelita i skrenuo prema razaraču. Ništa se nije dogodilo. Stigao je na svetlosni minut od glavne kupole i zaokrenuo oko nje kao da ga je zahvatilo strahovito gravitaciono polje, ali se nije tamo zadržao. Prošao je kraj još jednog satelita, s druge strane.
     "Il su mrtvi, il se pretvaraju", reče Groton. "Da probamo sa još jednim?"
     Još dve nedelje uzaludnog čekanja, pomisli Ajvo, ali svakako najmudriji način.
     "Zadovoljna sam", reče Afra. "Očigledno je da nema aktivne automatske zaštite. Žao mi je što smo izgubili toliko vremena. 'Ajdemo sami tamo."
     Ajvo pomisli da se pobuni, ali se predomisli. Ona je rekla svoje, i biće tako, bilo naglo ili ne. Projekt je sada bio njen.

     Ponovo su bili u svemiru, i bio je to čudan osećaj za njih. Još otkako su se spustili na Šen, nekadašnji mesečev mesec, nisu izveli Džozefa iz okrilja planete na duži period. U proteklim mesecima izgubili su se stari refleksi, ako su se ikada i bili primili, čineći da im slobodni pad izgleda strano, da zastanu i razmisle pre svakog pokreta.
     "Dopada mi se", reče Afra. "Neptun je dom, naravno, ali je ovo kao neki odmor."
     Zbog čega je tako vedra? pitao se Ajvo. Bili su pri kraju grozne misije, ma kako ona sad izgledala, i on je očekivao da će je to snažno podsetiti na sudbinu njenog nesuđenog verenika. Činilo se da uopšte ne misli na razarač, iako je to bio pokretač svega što se dogodilo.
     Groton pljesnu rukom Afru po ramenu, poslavši je da lebdi u odsustvu teže. "Devojko, ako ne počneš s onim proračunima pre nego što ja sredim našu opremu, reć'u kap'tanu da te baci u lance!"
     Privezali su opremu i polako se otisnuli s Neptuna, bez pogodnosti pune nulte gravitacije. Ovo je bilo skupo zbog potrošnje goriva, ali mnogo bezbednije i za čoveka i za mašinu. Sada je brod skupljao dodatni vodonik i sabijao ga na granici Neptunove atmosfere, tako da će imati pune tankove za glavni potisak. Bili su spremni da otpočnu pravo svemirsko putovanje.
     Morali su da se podvrgnu topljenju, uprkos Grotonovoj ranijoj primedbi - nije bilo drugog načina da prebrode toliko rastojanje. Proces je ipak bio rutinski, čim su izračunali odredište. Probudili su se u dobroj formi, na par svetlosnih sekundi od jednog od satelita. Činilo im se mudrije da ispitaju vazala pre gospodara.
     Ajvo je bio uljuljkan izvesnim viteškim držanjem ostalih, ali je prizor tuđinske kugle, tako bliske i preteće - onaj teleskopski - bio uznemirujući podsetnik da je ovo njihov prvi fizički kontakt s artefaktom vanzemaljske civilizacije. Zloćudne.
     Bio je čudovišan kada su mu prišli, ne toliko zbog svog prečnika od stotinu stopa (Afra je zaista stručno obavila zadatak fotografisanja i analize kada je uspela da odredi tu veličinu sa razdaljine od svetlosnog dana, i pored toga što je imala pomoć nadmoćnije opreme dobijene od galaktičke tehnologije) već zbog nagoveštaja neodoljive sile. Površina mu je bila izbušena, kao da je bio meta svemirskog otpada tokom mnogo miliona godina. Neki delovi su štrčali, nalik na topove.
     Afra preuze teleskop da bi načinila detaljne fotografije. Sada kad joj je pažnja bila sasvim zaposlena, mogao je da je posmatra. Zračila je; kosa joj je bila vezana u pletenicu, prebačenu napred preko ramena, crvenu na belini bluze. Povratila je težinu koju je izgubila i sada je pucala od zdravlja. Usne su joj bile razdvojene, s poluosmejkom usled zanetosti. Svetlost uređaja igrala joj je na visokim jagodicama i preko savršene brade, milujući joj lice senkom.
     Da li je to opet zamirisala ona jedna ruža?
     "Zatravljen", bio je to Bredov izraz kada je postavljao ta emotivna kljusa, a Afra je bila ta trava. Ajvo je znao da bi je ionako zavoleo, bez obzira na boju njene kože, bez obzira na njenu inteligenciju. Možda je to bilo pre zbog njene spoljašnjosti nego ličnosti - odavno je izgubio iluzije o svojoj, ili njenoj, naklonosti romantici. No, njegova ljubav je ipak obuhvatala sve što je njeno, ono nasilno zajedno s lepim. Sve, ma šta to bilo.
     Ona naglo podiže glavu, očiju raširenih od zaprepašćenja, pokazujući ponovo ono plavetnilo. Ajvo postiđeno poskoči, pomislivši da ga je uhvatila kako zuri, ali njen uzvik odmah otkloni njegovo neosnovano strahovanje.
     "Prati nas!"
     Groton i Beatriks se stvoriše kraj nje.
     "Živa je!" reče Afra jednako zaprepašćena. "Drži nas na nišanu."
     "Budući da smo ko glineni golub, možemo da gugučemo", reče Groton, ali nije izgledao tako spokojno kako je zvučao.
     Beatriks načini jednu od svojih retkih tehničkih primedbi: "Zar ne bi već nešto učinio da je hteo?"
     Afra se nasmeši, što je u poslednje vreme tako često činila, i tako zanosno. "Imaš pravo, Triks. Postajem histerična zbog toga. Dosad bismo bili razneseni da je trebalo. Bliže smo od pedeset hiljada milja, i možeš se kladiš da smo mu u dometu. To znači da nam danas u horoskopu nije pisan nestanak."
     Čudna antena je nastavila da ih prati dok su se približavali. Bila je to tanjirasta spirala od žice, prečnika oko dve stope, sa kuglicama na najisturenijem kraju. Nije bilo drugog znaka života. Ajvo oseti hladan znoj na dlanovima i obrisa ih, postiđen zbog onoga što je to značilo. Zar je samo on osećao staromodni strah?
     Putovanje uz topljenje i ubrzanje od deset G svelo je probleme usporavanja i pristajanja na elementarne: manevrisanje je postalo pesma kada je daljina bila savladana. Afra ih je dovela u združenu orbitu - kupola razarača, udaljena pet svetlosnih minuta, koliko god da je bila mala, bila je središte za oboje - i pustila Džozefa da lebdi. Niko od njih nije umeo ni da pretpostavi kako je telo prečnika dve milje moglo da ima oko sebe gravitaciono polje jednako polju neke manje zvezde. Učinila je to galaktička tehnologija, upotrebivši gravitaciju kao oružje, i to je bilo dovoljno objašnjenje.
     "Neko bi trebalo da ostane na brodu", reče Groton. "Ne možemo da znamo šta čeka... tamo."
     "Ajvo bi trebalo da ostane na brodu", reče Afra. "Ako se nešto dogodi, on je jedini koji može da izvuče brod. Neptun, tačnije." Rekla je to kao da je on nekretnina, roba; nije ga pitala za mišljenje. "Ipak, dajte mi jednog pratioca; bojim se mraka."
     "Ja ću ostati", reče Beatriks. "Pođi ti, Harolde."
     Ajvo nije umeo da pronađe odgovarajuću primedbu.
     Ono dvoje obukoše skafandere i u određenom trenutku izađoše kroz vazdušnu komoru. Ajvo je ostao sam sa Beatriks, po prvi put od njihovog razgovora na Šenu-satelitu, sada tako davnog. U međuvremenu je putovao u prošlost istorije Zemljine, i u njenu geološku prošlost, i van granica Galaksije. Telo mu je prošlo kroz čudesno rastapanje i obnavljanje, toliko puta da je proces postao navika, čak i dosadan. Proživeo je mnogo života, i mnoga njegova početna verovanja više nisu postojala.
     Zašto ga je onda toliko mučilo što su Afra i Groton zajedno?
     Pokušao je da se obrati Beatriks, ali je shvatio da ne može da je upita za savet a da ne potkopa njena uverenja. Ona je svom mužu potpuno verovala.
     Osmotrio ju je, opazivši u ovom izdvojenom trenutku povezivanja i podsećanja koliko se promenila. Kada ju je upoznao, imala je trideset sedam godina, bila je punačka i izgledala kao da joj je oko četrdeset; u vreme krize na Tritonu izmršavela je i izgledala kao da joj je preko četrdeset. Sada je imala trideset osam godina... i povratila je zdravlje, bez one prethodne pozamašnosti. Izgledala je kao tridesetogodišnjakinja. Kosa joj je posvetlela do zlatne boje, udovi su joj bili vitki, poprsje kao u one boginje koju je na trenutak video tokom njenog prvog obnavljanja. Promena je bila postupna; bio je iznenađen što mu je trebalo toliko dugo da to primeti.
     "Promenio si se, Ajvo", reče ona.
     "Ja sam se promenio?"
     "Otkako si bio u Tiru. U početku si bio tako mlad, tako nesiguran. Sada deluješ zrelije."
     "Ne osećam se zrelije", reče on polaskano, ali s nevericom. "Još sam pun sumnji i nezadovoljstava. A Tir je bio samo nasilje i intriga... način života nimalo po mom ukusu. Ne vidim kako je to moglo da me izmeni."
     Ona samo slegnu ramenima.
     Ponovo je pogledao prema ekranu, setivši se da je polovina grupe u tuđinskoj građevini. Groton i Afra...
     "Prežalila je Bredlija Karpentera", reče Beatriks. "Jesi li primetio razliku? Toliko se promenila. Zar to nije divno?"
     Da li je moguće biti suviše velikodušan? Istina, ono dvoje su rizikovali svoje živote u pokušaju da stupe u dodir s tuđincima, verovatno moćnim i netrpeljivim; ali ljudski dodir nije mogao potpuno da se zanemari. "Da, primetio sam razliku."
     "I mnogo se bolje slaže s Haroldom. Sigurna sam da on povoljno utiče na nju. Veoma je stabilan."
     Ajvo potvrdi.
     "Ona je tako lepa devojka", reče Beatriks. U glasu joj nije bilo zlobe; samo zabrinuta toplina.
     "Lepa."
     "Izgledaš umorno, Ajvo. Kako bi bilo da se odmoriš? Ja ću da osmatram."
     "To je vrlo ljubazno od tebe." Otišao je do svoje ležaljke i vezao se u nju. U odsustvu teže, ležaj je više bio teret nego oslonac.
     Jasno je šta se događa sa Beatriks, pomislio je: srećna je. U njenoj filozofiji nije bilo mesta za ljubomoru i niske misli. Nije brinula za muža zato što nije imala potajne sumnje.
     Koliko bi grupa postigla bez nje? Elemenata razdora bilo je u izobilju, posebno u početnom sukobu jakih ličnosti Grotona i Afre, i sa Šenovom aveti u pozadini, ali je svako varničenje nekako bilo sprečeno ili smireno. Beatriks je to učinila... i imala i sama koristi od toga. Inteligencija, odlučnost, znanje... sve to ne bi ništa vredelo bez temeljne stabilnosti.
     Mora da je zaspao, jer je ponovo bio Sidni Lenir: siromašan, bolestan, s neostvarenim težnjama. Predavao je još neko vreme, ali su učenici bili neobuzdani a poslodavci cepidlake. Bilo je vreme obnove i stvari su loše stajale; torbaši su sve pokvarili. "Nemi u mraku, ni Boga ne prizivamo", pisao je, "ležimo u lancima, preslabi za strah."
     Ali ga je ljubav Meri Dej, sada Meri Dej Lenir, održala. Bila je bolesna kao i on, tvrdoglava kao i on, ali je njihov brak bio svetovni blagoslov. Bio je presrećan kada je dobio sina, Čarlsa, jer je voleo decu, premda ih nije baš razumeo.
     1869. godine, Džejms Vud Dejvidson objavio je zbornik radova dvesta četrdeset jednog južnjačkog pesnika. Lenir je bio među njima, iako uglavnom radi potpunosti: mnogo je više prostora bilo posvećeno drugima, jer su bili smatrani značajnijima.
     Ali ti si bio najveći od sviju! uskliknu Ajvo. Da su samo tvoji savremenici bili malo otvorenijeg duha...
     Ali, ništa se nije promenilo. Ajvov um je bio sužanj u onome što se događalo drugome - mogao je da posmatra, da sazna, ali ne i da deluje.
     Jer, Šen ga je i sada vrebao...
     U Mejkonu su govorili o Sidniju Leniru kao o 'mladoj budali koja pokušava da piše poeziju'. Nisu marili za njegove poeme u dijalektu - oblik čije će poreklo kasnije biti pripisano drugom čoveku - niti za njegova upozorenja na kratkovide, krute običaje džordžijanskih krekera. Pamuk je uništavao zemlju: žito i kukuruz bili su mnogo izdašnije kulture, ali su farmeri odbijali svaku promenu.
     Konačno je uneo ovo osećanje u značajnu poemu 'Kukuruz', i poslao je tada vodećem književnom časopisu, Hauelsovom atlantičkom mesečniku.
     Hauels je odbio da je objavi.
     Lenir je bio zgromljen ovakvim odgovorom. Verovao je u ono što radi, a ipak su neambiciozni pokušaji drugih nailazili na bolji prijem. "Kada se osvrnem na objavljene radove mlađih pesnika", primetiće kasnije, "pogađa me činjenica da niko od njih čak i ne pokušava ništa veliko. Kao da bolestan strah od pogreške ili neusklađenosti utiče na izbor tema."
     Ne samo u poeziji! pomisli Ajvo. Osrednjost vlada čitavim društvom. Nikako da naučimo.
     'Kukuruz' je odbilo još nekoliko uglednih časopisa.
     Zar su svi bili slepi?
     Najzad je Lipinkotov magazin prihvatio poemu. Objavljivanje je proslavilo Lenirovu poetiku; posle toga bio je cenjen, iako i dalje siromašan i bolestan.
     Godina je bila 1875, a njemu je trideset pet. Neće doživeti četrdesetu.
     Ajvo mora da je zaspao, jer se istraživačka grupa već bila vratila.
     "Kakva bomba!" uzviknu Afra. "Tamo ima dovoljno naoružanja da se raznese flota. Hemijsko, lasersko i stvari kakve mi vekovima nećemo izumeti! I sve to u pripravnosti!"
     "Ne razumem", reče Beatriks.
     "Ono su borna kola, dušo", reče Groton, "ali ih je neko isključio. Sve osim senzorskih uređaja."
     "Neptun je mogao da bude raznesen u paramparčad!" reče Afra. Neostvareno nasilje kao da ju je opčinilo. "Poseduje... mislim da su to gravitacione bombe. Naprave koje prave haos u poljima oko materije. Ko god je sagradio ona borna kola, znao je kako se ratuje!"
     Ajvo odluči da se uključi u razgovor. "Mora da je postavljen da štiti razarač. Ali zašto bi ga isključivali? Ako ga je neprijatelj preuzeo i isključio, učinio bi sve da zgazi i razarač."
     "I čemu gradnja takvog arsenala ako neće biti upotrebljen?" reče Groton. "Ni meni tu ništa nije jasno."
     Afra se nije dala zbuniti. "Znamo gde leži odgovor."
     "Da li ti je palo na pamet da nam se odgovor možda ne bi dopao, kada i ako bismo ga saznali?"
     Činilo se da je bar Groton ozbiljno shvatio problem.
     "Odgovor leži u zvezdama. Ko sam ja da bih se bunila?"

     Dve milje široka masa samog razarača izgledala je više kao mala planeta, u poređenju sa satelitom. Iako je polje teže oko nje bilo čudovišno, snaga mu se nije proporcionalno povećavala dok su prilazili površini, a težina broda bila je četiri puta manja nego što bi bila na Zemlji. Ovo je ipak olakšavalo nesigurno manevrisanje, pošto je kućište makroskopa bilo ranjivo u gravitaciji. Ali su useci u bokovima kupole podsećali na pristaništa, te su stoga priveli Džozefa umesto da uspostave tesnu orbitu. Neimari su očigledno očekivali posetioce, i omogućili su pristup.
     Ajvo je prestao da broji nelogičnosti situacije. Bolje da prosto prihvati ponuđeno, poput ostalih.
     Pristanište je bilo cevasta tvorevina, otvorena na oba kraja, kao da je projektil glatko probušio ivicu. Gravitacija je unutra bila minimalna - tek tolika da zadrži Džozefa u središtu cevi. Kućište makroskopa tako nije moralo da leži u nezgodnom položaju: brod je mogao da "pristane" zajedno s njim.
     Groton i Afra su ponovo navukli odela i prvi izašli. Ajvo je posmatrao kako je on gura u pretkomoru, prisnim zahvatom po stražnjici.
     Tri minuta kasnije počeše da pristižu njihovi raspoloženi izveštaji. "Veoma dobro organizovano", primeti Groton. "Vrlo praktično. Izgleda da postoje magnetne kotve koje se mogu pričvrstiti na školjku. Što da ne?"
     "I komore pod pritiskom", reče Afra, detinje uzbuđenim glasom. "Harolde, ti priveži Džozefa, a ja ću da vidim kako se ovo podešava."
     "Važi." Začu se zvuk njegovih napora, i zveckanje alata, čujno i bez slušalica. Ajvo se pitao kako je ovo moguće u spoljašnjem vakuumu, a onda shvati da se zvučne vibracije prenose kroz materijal broda. Groton se držao za nešto, i stajao na nečemu, tako da je dodira bilo napretek.
     Onda se začu još jedan udar o Džozefovu školjku. Brod je bio privezan.
     "Podesiću na normalni zemaljski pritisak i sastav", reče Afra. "Ne moram čak ni da se prisećam kakav je odnos kiseonika i azota i ostalih finesa - postoji i analizator gasa. Pustim mu uzorak vazduha iz odela..."
     "Da mi tome ne verujemo previše", upozori Groton. "Ne zaboravi da je ovo razarač."
     "Nemo' 'se nerviraš, ćale. Ako nas je pustio čak ovamo, neće valjda sad da nas pređe s narkoticima. Ja ulazim."
     Ajvo nije bio tako siguran. Zar nije bilo nemoguće da razarač manje mari za pojedinačne uljeze nego za opasne vrste ili civilizacije? Ovo mu je ličilo na traku za muve... ili, ako je bilo nastanjen, na paukovu mrežu.
     No, ako su uhvaćeni, to im je. Nikakva naknadna opreznost nije mogla da ih zaštiti u njegovoj utrobi, ako ih je čekala zla namera. Mogli su da budu sređeni na hiljadu lakih načina. Da su hteli bezbednost, držali bi se daleko od razarača. Hiljade svetlosnih godina.
     "Skidam skafander", reče Afra. Trenutak tišine. "Vazduh je dobar. Da idem dalje unutra?"
     "Ne bez prethodne provere!" reče Groton. "To je samo vazdušna komora, znaš. Ono unutra bi moglo da ti pokvari taj nežni ten. Mogao bi da bude stopostotni amonijak na pet stepeni Kelvina."
     "E, ne bi. Sistem je povezan s komorom. Celo krilo je pod istim pritiskom kao moj uzorak. Kažem ti, ovi Galaksijci su iskusni."
     "Šta mislite, narode?" upita Groton u nedoumici.
     Ajvo se seti da se to odnosi i na njega. "Moraće da izađe iz komore pre nego što je iko drugi upotrebi. Stoga može i da uđe."
     "Ti, dušo?" upita Groton.
     "Kako god ti kažeš, dušo", reče Beatriks. Verovala je u muževljevu procenu, i Ajvo joj je zavideo na tome.
     "Izlazite onda i vi, oboje! U ovoj avanturi bi trebalo da učestvujemo kao grupa. Čekaću ovde na vas, dok gđica Nestrpljivica utire put."
     "Jarčevi su prirodno ljubopitljivi", reče Afra.
     Jarac, Kaprikorn, njen astrološki znak, pomisli Ajvo. Groton mora da joj je pokazao horoskop, tokom jednog od njihovih... privatnih razgovora. Da li je Beatriks znala da je rođena u znaku Ribe... sirote ribe?
     Obukoše se i izađoše. Ajvo je pomagao Beatriks, ali ne sa dlanom na sedalu.
     Groton je stajao na platformi koja je podsećala na stanicu voza. Sa zakrivljene tavanice pružali su se masivni kablovi do Džozefovih bokova.
     "Samo se prebacite ovamo najmanjim potiskom", preporuči Groton. "Gravitacija se pojačava u blizini komore. Možete i da skočite, ali čemu rizik?"
     Prebacili su se. Ovo je bio prvi fizički dodir sa tuđinskom tvorevinom, pošto on nije bio na satelitu, i bio je razočaran, kako običnim materijalom tako i već neko vreme prisutnom ležernošću kojom su se ostali privikli na situaciju. Ovo je trebalo da bude vrhunac - Susret Sa Tuđincima! - ali niko nije obraćao pažnju.
     Ili mu je naprosto bilo krivo što je postao sporedna figura u velikoj avanturi. Posle ovoga, ako prežive, Afra će biti u stanju da upravlja putujućim signalom (bar dok ponovo ne susretnu postojeće polje razarača, kojem će biti potrebne hiljade godina da se raziđe, čak i pri brzini svetlosti) i Ajvo joj više neće biti potreban.
     "OK, idem unutra, a vi me sledite redom", reče Groton. "Ove komande su jednostavne..." Krenuo je da to pokaže.
     "Požurite!" reče Afra iznutra. "Svrbi me da vidim šta ima dalje."
     Ovo kao da se pretvorilo u dečju igru 'svemirac'. Astronaut-cura je htela da požure zato što je bila nestrpljiva da istražuje!
     Učini mu se da je čuo Šenov smeh. Mali Ajvo je mislio da ponese čitavu avanturu na svojim leđima, i uspeo je samo da ispadne nevažan. Ajvo nije bio Lenir; nije mu bilo suđeno da stekne slavu. Šen, sa druge strane...
     Unutrašnjost je bila pod pritiskom, baš kao što je Afra rekla. On i Beatriks se pridružiše ostalima u letnjoj odeći, odloživši skafandere na za to određene stalke s obe strane komore. Standardne turističke pogodnosti!
     Promene kod obe žene sada su bile sasvim upadljive, dok su stajale jedna kraj druge tokom neizbežnog zastoja pre odlaska dublje u stanicu. Obe su bile skladnih proporcija, Afra malo viša i dinamičnija. Afra je bila moderan tip - i to je na njoj manje lepo izgledalo, u poređenju s konzervativnijim pokretima druge žene. Gde je Afra skakutala, Beatriks je koračala. Razlika u njihovim godinama više se ogledala u držanju i izrazu lica nego u izgledu.
     On konačno odredi neuhvatljivu ali suštinsku razliku: Afra je posedovala seksepilnost, Beatriks ženstvenost.
     Ajvo se pitao da li su se i on i Groton toliko promenili.
     Bili su u tihom dugom hodniku, osvetljenom s tavanice, hodniku koji se blago spuštao.
     "Dole" je značilo prema središtu kugle, ne prema rubu; ovde nije bilo ničeg tako jednostavnog kao centripetalna pseudogravitacija. Materijali od kojih je bio izrađen hodnik bili su tradicionalni, kako to obično biva - bez svetlucavih zaštitnih polja, bez sabijene materije. Ako je svuda bilo ovako, dve milje široka kugla nije mogla da ima masu zvezde, niti planete. Nekako je stvarala gravitaciju bez mase.
     Kad se bolje razmisli, situacija nije bila iznenađujuća. Moćno gravitaciono polje bilo je bez sumnje neophodno da hrani signal razarača, i bilo je jednostavno pustiti deo toga da obuhvati sve, za dobrobit posetilaca. Bilo je korisno i da održava razdaljinu satelita, čak i na udaljenostima većim od onih u Sunčevom sistemu. Zemlja je bila na samo osam svetlosnih minuta od Sunca...
     Nekih stotinu jardi dalje, hodnik se proširio u neiskošenu odaju. U zidovima su se nalazile niše, a u njima su počivali predmeti.
     Afra otrča do najbližeg s leve strane. "Mislite da je bezbedno dirati uzorke?" upita, zastavši.
     "Vidiš li negde znake 'NE PIPAJ', glupačo?"
     "Harolde, za koji minut ima da prišapnem tvojoj predobroj ženi neke nevaljale stvari o tebi."
     "Ona zna za njih već petnaest godina", Groton obgrli Beatriks, koja se miroljubivo smešila.
     Afra posegnu u nišu i podiže predmet u njoj. Bila je to lopta prečnika oko četiri inča, tvrda i laka, načinjena od nekog plastičnog materijala. Bila je prozirna; kada ju je podigla prema svetlosti, svi videše da je prazna.
     "Posuda?" nagađao je Groton.
     "Igračka?" reče Beatriks.
     Groton je pogleda. "Može biti. Obrazovna igračka. Model kupole razarača?"
     "Jok, nema otvora za pristajanje", reče Afra. Vratila je predmet na mesto i otišla do sledećeg. Ovo je bila kupa visoka šest inča, s ravnom osnovom širokom četiri inča. Bila je načinjena od istog prozirnog materijala, i bila je podjednako prazna.
     "Magareća kapa", predloži Ajvo.
     Ona ga je ignorisala i pošla dalje. Treća figura bila je cilindrični predmet istih razmera kao kupa, zatvoren ravnim diskom sa svake strane. Bio je pun ali i lak, neprozirne i sjajne srebrnobele površine. Afra ga je okretala u ruci. "Od metala, ali veoma lakog", reče ona. "Verovatno..."
     Onda ga iznenada ispusti nazad u nišu i poče da trlja ruke o šorts kao da je peku.
     Ostali su je posmatrali. "Šta se dogodilo?" upita Groton.
     "To je litijum!"
     Groton pogleda. "Mislim da si u pravu. Ali preko njega je politura... sloj voska, možda. Ne bi trebalo da bude opasan za rukovanje."
     Šta je to tako nezgodno kod litijuma? pitao se Ajvo, ali je odlučio da se ne obaveštava. Verovatno nagriza kožu, poput kiseline, ili je otrovan.
     Afra je delovala zbunjeno. "Mora da sam nervoznija nego što sam mislila. Jednostavno nisam očekivala..." Zastala je, prateći pogledom zid. "Nešto mi je palo na pamet. Da li je sledeći predmet srebrnosiva piramida?"
     Groton proveri. "Zamalo. U stvari je tetrahedron, sličan onome koji smo sagradili na Tritonu. Tvoja piramida ima pet strana, računajući dno."
     "Berilijum."
     "Otkud znaš?"
     "Ovo je elementalni niz. Pogledaj..."
     "Elementarni niz", popravi je Groton.
     "Elementalni. Znaš šta je element? Pogledaj ove predmete. Prvi je sfera, što znači da ima samo jednu površinu: spoljnu. Drugi je zatvorena kupa: dve površine, jedna zaobljena, druga ravna. Treći, cilindar, ima ih tri. Tvoj ima četiri, i tako dalje. Prva dva nisu prazni... nego su gasovi! Vodonik i helijum, prvi i drugi element na periodičnoj tablici..."
     "Mož' biti", reče Groton, s odobravanjem.
     "I to je verovatno isto za svaku tehnološki naprednu vrstu. Litijum, metal upola lakši od vode, je treći. Berilijum, četvrti. Bor..."
     Ponovo je zaćutala i požurila do šeste niše... i stala ukočeno ispred nje.
     Ostali podoše za njom. Tamo je ležala kocka od šest inča... šestostrana... od sjajne bistre materije.
     Groton je podiže. "Šta je broj šest na tablici? Šest protona, šest elektrona... zar to ne bi trebalo da bude ugljenik?" A onda se i on ukoči, pogleda prikovana u kocku. Svetlost se snažno prelamala kroz nju.
     Onda Ajvu sinu. "Ugljenik u kristalnom obliku... to je dijamant!"
     Svi se zagledaše u predmet: šezdeset četiri kubna inča dijamanta, koji je morao da bude deo mnogo krupnijeg kristala.
     Samo jedan primerak... od desetina takvih duž hodnika.
     Afra tada pođe duž odaje, imenujući uzorke. "Azot... kiseonik... fluor... neon..."
     Groton protrese glavom. "Kakvo blago! A to su samo uzorci, oblikovani za lako prepoznavanje! Oni..."
     Izdaše ga reči. S poštovanjem odloži dijamantski blok.
     "Skandijum... titanijum... vanadijum... hrom..." pevušila je Afra dok je žurila dalje. "Svi su tu! Baš svi!"
     Beatriks je bila u čudu. "Zašto ih ne bi izložili, ako su tako hteli?"
     Groton se prenu iz zanosa. "Nema smetnje, dušo, nema nikakve smetnje. Ovo je jednostavno dosta skupa izložba da bi tek tako bila ostavljena tuđincima. Možda je to njihov način da nam pokažu da im nije stalo do bogatstva."
     Ona klimnu glavom, ubeđena.
     "Retki metali, takođe!" doviknu Afra. Sad je bila na drugoj strani prostorije, vraćajući se prema njima. "Evo prometijuma... na kilograme! A u prirodi se i ne pojavljuje!"
     "Zna li ona sve elemente napamet?" progunđa Ajvo.
     "Osmijum! Ta kockica mora da teži desetak kila! I čisti iridijum... na Zemlji bi se prodavao za hiljadu dolara po unci!"
     "Bolje ne prilazi onim radioaktivnima, Afra!" upozori je Groton.
     "Zastakljeni su. Olovno staklo, ili tako nešto; nema radijacije. Nadam se. Njih bar nema na kilograme! Uran... venusijum... merkurohrom..."
     "Merkurijum", reče Groton, načuvši ime. "Postoji takav element."
     O!
     Afra se konačno vrati, primirena. "Njihova tablica ide do sto dvadeset. Oni poslednji oblici postaju prilično složeni..."
     "Znaš da to nije moguće, Afra", reče Groton. "Neki od tih veštačkih elemenata imaju životni vek od pola sata, ili minuta. Ne bi mogli da se nalaze na izložbi."
     "Čak i pola sekunde. Ali su ipak tu. Pogledaj i uveri se."
     "Faksimili, možda. Nikako..."
     "'Se kladiš?"
     "Ne bih." Groton ode da pogleda. "Mora da je neka vrsta stazisnog polja", reče u nedoumici. "Ako mogu da urade ono što su uradili sa gravitacijom..."
     "Odjednom se osećam tako ništavnom", reče ona.
     Ali Ajvo se podseti da ovakvi trikovi nisu ništa u poređenju sa sabijanjem čitave planete u njen gravitacijski radijus, i istovremene zaštite prisutnih ljudskih tela. Izložba je bila čudesna, ali ne i neverovatna, posmatrana iz perspektive. Verovao je da tu postoji mnogo više nego što su videli.
     Hodnik je vodio dalje posle izloženih elemenata, ponovo se spuštajući. Ajvo se pitao kako su rešene neke stvari, recimo temperatura. Njene oštre promene svakako bi naškodile nekim uzorcima elemenata, menjajući njihovo čvrsto stanje u tečno, ili tečno u gasovito. A ipak je izložbena odaja bila podešena na temperaturu po volji ljudskim bićima, i to je očigledno bilo trajno stanje. Postavka, takođe... prilagođena ljudima, sve do visine niša.
     Da je ova razaračeva stanica bila najbliža Zemlji, moglo se još posumnjati da je u pitanju vrlo dobro skrojena predstava. Međutim, nalazila se na udaljenosti od skoro pedeset hiljada svetlosnih godina. Nije mogla da bude oblikovana za ljude... ukoliko u Galaksiji nije bilo ljudi koji je potiču sa Zemlje. Ili nekih vrlo sličnih bića.
     Ovakvi nagoveštaji su ga uznemiravali, ali ne više nego sve ostalo u ovom čudnom muzeju. Znao je da je rečeno da planetno biće mora da bude slično čoveku da bi se uzdiglo do civilizacije i tehnologije, i da su sledili dugački lanci umovanja koji su "dokazivali" ovu tezu... ali je ljudsko umovanje u ovom slučaju bila obavezno pristrasno, i on mu nije verovao. A ako je to i bilo istinito... ako je bilo istinito... da li je računalo i na ljudsku narav? Pohlepu, glupost, krvožednost...?
     Da li se to Šen ponovo nasmejao?
     Hodnik se otvori u sledeću dvoranu. Ova je bila mnogo prostranija od prve, i niše su počinjale od poda.
     "Mašine!" uzviknu Groton, s istim uzbuđenjem koje je prethodno pokazala Afra. Prišao je prvom uzorku: džinovska gromada metala, oblikovana kao kriška sira. Kada joj je prišao, na nju pade lopta i skotrlja se. I to je bilo sve.
     "Mašina?" upita Ajvo.
     "Kosa ravan... prosta mašina, naravno."
     Pa, ako je Groton srećan...
     Sledeći predmet bio je obična poluga. Oslonac i poluga, vrh ove druge zaglavljen ispod krupnog bloka. Kada su prišli, poluga se pomeri, i blok se malo izvrnu. Groton zadovoljno klimnu glavom, Ajvo pođe za njim do sledećeg objekta. Žene su otišle napred, pokazujući samo površno zanimanje za ovu izložbu.
     Treći je podsećao na stegu. Dugačka ručka okretala je težak zavrtanj, tako da je primenjena sila bila dvostruko manja. "Ravan i poluga", primeti Groton. "Svaki put preskačemo oko pedeset hiljada godina, poput ljudske tehnologije."
     "Zasad."
     Četvrti je imao grejač i kazan, i podsećao je na primitivnu parnu mašinu... što je i bila. Električna turbina bila je peta.
     Mašine su nadalje postale vrlo složene. Ajvovom laičkom oku izgledale su kao kompleksni motori, radijatori i radio-uređaji. Neke je prepoznao kao varijante sprava koje je kopirao preko makroskopa; druge su bile izvan njegovog poimanja. Nisu sve bile složene u detaljima; neke su bile varljivo glatke. Pretpostavljao je da bi se ploča sa štampanim mirkotranzistorskim kolima činila podjednako glatkom nekadašnjem automehaničaru. Bio je siguran u jedno: svaka je bila prava.
     Groton se zaustavi kod desete mašine. "Mislio sam da sam video pravu tehnologiju kada smo teraformirali Triton", reče on. "A sada... sada sam vernik. Uneo sam taman toliko koliko mogu da podnesem u jednom mahu. Da pođemo dalje."
     Cure su to već učinile, i bile su u sledećoj odaji. U ovoj su se nalazili, po svemu sudeći, umetnički predmeti. Izložba je počinjala jednostavnim dvodimenzionim i trodimenzionim predstavama stvarnog i apstraknog, i nastavljala se do zadivljujućih permutacija. Ovaj put je Beatriks bila opčinjena.
     "O da, to je zaista to", govorila, krećući se onemoćalo od predmeta do predmeta. Bila je prelepa u svojoj obuzetosti, kao da je sjaj i vrednost onog što je upijala preobrazila i njenu spoljašnost. Sada je zasenila i Afru. Ajvo nije shvatao koliko je vatreno bilo njeno zanimanje za umetnost, iako je prirodno proisticalo iz njene ljubavi prema muzici. Verovao je da je ono o čemu je ćutala i ne zanima, i sada je prekorevao sebe zbog plitkog razmišljanja... Ali, ništa novo.
     Izložba mu nije izgledala sveobuhvatna, ali pojedini uzorci jesu. U nekima se mogao diviti matematičkom simbolizmu; bili su istančane prirode, i povezani sa galaktičkim jezičkim šiframa.
     Neki su bili portreti živih bića. Poticala su sa dalekih planeta, ali su bila inteligentna i civilizovana, iako nije umeo da kaže odakle mu sigurnost u obe činjenice. Verovatno su mu se podsvesno nametnuli skriveni odgovori, kao kada mu je Bred prvi put pokazao vanzemaljske predele na makroskopu. Opis? Bespredmetan; bića su bila čovekolika u određenim svojstvima, i sasvim tuđinska u drugim. Njihova neuhvatljiva simetrija i plemenito držanje bili su mnogo važniji. Ovo su bile grčke idealizacije: savršena građa, kultivisan um i suzdržane emocije. Ovo su bili pristali pripadnici ženskog, muškog i srednjeg roda. Bili su predstavljeni kroz umetnost, i sami su bili umetnost, na isti način na koji je prikaz dobro oblikovanog tela atlete ili nage žene bio umetnost po ljudskim merilima.
     Odaje su se nizale, svaka niže od prethodne, sve dok se grupi nije činilo da se nalazi na drugom zavijutku spirale. U jednoj dvorani su se nalazile knjige; štampani svici, kalemovi traka, metalni memorijski diskovi. Tu su verovatno bili svi podaci koje su graditelji stanice mogli da emituju u svemir, odgovor svakome ko bi mogao da dođe do zaključka da je razarač običan simbol zavisti niže kulture. Bilo je jasno, gledano unazad, da ona to nikada nije bila.
     Jedna prostorija je nudila hranu. Mnogo časova i mnogo milja prošli su u zanosu; bili su gladni. Makroskopski hemijski simboli obeležavali su uzorke, smeštene u stazisnim pećnicama. Grupa je odabrala jelovnik kao da obeduje iz automata, "odmrzavajući" svaki sastojak; jela su bila čudna ali ukusna.
     Nigde nije bilo znakova boravka živih bića. Kao da su tvorci opremili stanicu kao hostel i obrazovni centar, i ostavili ga namernicima koji bi mogli da se pojave u sledećim eonima. Pri čemu je upravo ovo bio izvor onog signala koji je sprečavao putovanje. Otkud taj paradoks?
     Hodnik se otvorio u manju prostoriju... i tu se odjednom završavao. Ovde nije bilo niša, ni uzoraka; samo postolje u sredini, na kome je ležao mali ali složen predmet.
     Neodlučno su ga obilazili. "Zar vam se ne čini kao da nas vode baštenskom stazom?" upita Afra. "Uzorci su impresivni, i ja jesam pod utiskom... Ali, je li to sve? Obilazak muzeja i na kraju ćorsokak?"
     "Ovo je sve što je bilo predviđeno da vidimo", reče Groton. "I, imam utisak, ne znam zašto, da ne bi bilo pametno da stvaramo od toga problem."
     "Mi jesmo došli da stvaramo problem!" reče Afra.
     "Mislio sam da ne počnemo sad da lupamo po zidovima. Mogli bismo da se nađemo u čistom vakuumu. Dalje istraživanje, na promišljen način, bilo bi sasvim prihvatljivo."
     Ajvo je posmatrao spravu na postolju. Bila je duga oko osamnest inča, i pomalo ga je podsećala na S Z K S: predmet od većeg značaja nego što ga je imao na prvi pogled. Osnovni oblik bio je cilindričan, ali se unutar tih kontura nalazila masa izuvijanih cevčica, žica i dodataka. Činilo se da je po prirodi delimično elektronski, ali ne samo mašina; delimično umetnički, ali ne skulptura. A opet mu je bio nekako poznat; neko njegovo svojstvo, neka svrha za koju je osećao da bi mogao da je prepozna.
     Podigao ga je, otkrivši da je težina mala za tako složen predmet: možda nekoliko funti, i savršeno uravnotežen. Početna prepoznatljivost njegove prirode sada se pojačala. Trebalo bi da zna šta je to.
     Nešto se dogodi.
     Kao da se oglasio veliki gong, ali vibracijama neuhvatljivim za ljudske uši. Blesnu svetlost, ali njegove oči ne videše nikakvu sliku. Osetio je udar toplote i pritiska i sile koju njegovo telo nije moglo jasno da razazna, i neki sveprisutni miris koji su njegove nozdrve propustile.
     Ostali su ga posmatrali, i zgledali se međusobno, svesni da se dogodilo nešto značajno... i ta svest nije dopirala dalje.
     Ajvo je još držao instrument.
     "Sviraj na njemu, Ajvo", reče Beatriks.
     Svi zanemeše, jer su shvatili da u prethodnim odajama nije bilo muzičkih naprava.
     Ajvo pogleda tu stvar još jednom, ovaj put opažajući vodove kao kod složene trube, niti kao kod žičanih instrumenata, opne kao kod doboša, jezičke. Nije bilo piska da dune, niti dirke da pritisne; ali prsti su mogli da dodirnu komande a oči da pronađu spojeve.
     Predmet je lagano vibrirao, kao da se podizanjem uključilo nekakvo napajanje. Oživeo je, očekujući muzičareva naređenja.
     Nasumično je dodirnuo polugu... i bio nagrađen grmljavinom.
     Beatriks, Afra, Groton: svi su se osvrtali oko sebe i uvis, instinktivno pokušavajući da pronađu izvor, da se pripreme ako zidovi počnu da se ruše... pre nego što su shvatili šta se dogodilo. Višetonski zvuk!
     "Kada si ga podigao", započe Groton...
     "Dotakao si komandu", dovrši Afra. Oboje je bilo uzdrmano. "BONG dugme."
     "A sada i polugu za grmljavinu", reče Beatriks.
     Ajvo kliznu prstom po pločici. Odasvud se začu zavijanje sirene, zaglušujuće ali melodično.
     Oprobao je ostatak instrumenta, proizvodeći umerenu kakofoniju: svaki zvuk koji je mogao da zamisli nalazio se ovde, prožet vidljivim, opipljivim i mirisnim sadržajima. Kad bi samo mogao da ovlada ovom čulnom panoramom...
     Mogao je. Ruke su mu već odgovarale na proporcije instrumenta, prisvajajući ih, učeći se neophodnoj disciplini. Ovo je bio njegov dar, ovo znanje muzičkog tela. Posvetio se flauti... izbor Sidnija Lenira... ali je istina da je Šenov dar u potpunosti bio njegov. Verovatno nije postojalo ljudsko biće s većim prirodnim mogućnostima od njegovih... ukoliko bi odlučio da ih prizove.
     Ajvo nije umeo da imenuje tehničke detalje i da znalački raspreda o teoriji; to nije bilo u njemu. Nije čak umeo ni da čita note, jer to nikada nije učio, izabravši umesto toga da uči po sluhu. Ali s instrumentom u rukama i željom da svira, umeo je da proizvede harmoniju, i umeo je da to učini savršeno, koliko god bilo smatrano složenim ono što je izvodio.
     Sada je potpuno razvio taj ogromni sirovi dar, prikupljajući i svu svoju prethodno stečenu veštinu. Odabrao je odgovarajuću temu za vežbu, isprva je prilagodivši za flautu, i začuo reči pesme, kada je oživela. Nije bila Lenirova; to će doći kada ovlada. Isprva je trebalo vežbati sa prizemnijim temama. Tek da se oproba...
     Nazdravi mi samo očima svojim i na isto ću da se odvažim;
     Ili mi ostavi poljubac u čaši i vino neću da tražim.
     Iz same duše rođena žeđ božansku kap pre svih traži;
     I kad bih Jupit'rov nektar srkno, tvoj bi mi bio draži.
     Ostali su stajali preplavljeni jednostavnom dirljivom melodijom, čudesno čistom, skoro tečnom, sve više posednutom tim sjajem, tom dušom koja beše samo umetnikovo izvođenje. Galaktički instrument donosio je i ukus opojnog nektara... i dodir onih magičnih usana.
     Afra je opčinjeno zurila u njega, budući da ga nikada nije čula kako svira. Je li to bila njegova najteža omaška? Što nije iskoristio jedini dar koji je posedovao?
     Groton je zurio u Afru...
     Ne, zurio je iza nje! Goli zid, koji je sprečavao njihov dalji obilazak, rastvarao se, otkrivajući sledeći hodnik. Put je bio ponovo otvoren!
     "Besplatna vožnja je završena", promrmlja Groton. "Sada moramo da učestvujemo."
     Pošli su dalje u tišini, a Ajvo je poneo instrument sa sobom. Ovaj hodnik vodio je u nepreglednu dvoranu čija je tavanica bila od neprozirne magle a pod providnost bez vidljivih granica. Nije bilo zidova; obe strane su se gubile u tami, iako je u njihovoj blizini bilo svetlosti.
     Uđoše, uzalud tragajući za nečim opipljivim. Sada je i pod nestao. Fizički nestao: rastvorio se, ostavljajući ih u slobodnom padu, da lebde bez težine u vazduhu. Mesto gde su prošli takođe je nestalo; pokušali su da otplivaju nazad kroz ugodni vazduh, ali nisu imali gde. Bili su izolovani i izgubljeni.
     "Ovo je dakle bila zamka", reče Afra, čini se više besna nego uplašena.
     "Ili... ispit", reče Groton. "Bilo je potrebno da pokažemo izvesnu vrstu sposobnosti da bi nam bio omogućen pristup, pošto smo prošli kroz deo predviđen samo za razgledanje. Možda ćemo morati da pokažemo više da bi nam bilo dopušteno da izađemo."
     Svi pogledaše Ajva, koji je lebdeo malo po strani, i posmatrao predmet u rukama.
     "Pokušaj s istom melodijom kao maločas", predloži Afra. "Tek da se uverimo."
     On zasvira "Pij samo za mene". Ništa se ne dogodi. Pokušao je još nekoliko jednostavnih melodija, i zvuk im se vraćao odasvud iz neomeđene odaje, nimalo jednostavan, ali su ostali gde su bili: četvoro ljudi koji lebde u ništavilu.
     "Tvrdo sam uveren da je ključ u muzici", reče Groton. "Čemu inače taj instrument, koji očito nije ni igračka ni izloženi uzorak. Dosad smo možda samo načeli njegove mogućnosti."
     "Znate li", reče Ajvo zamišljeno, "da je Lenir verovao da ista pravila važe za poeziju i muziku, i da je pokušao da to dokaže svojim radovima. Kažu da je njegovo sviranje flaute bilo nadahnuto poezijom, a da je veliki deo njegove poezije posedovao muzičku harmoničnost. Čak je..."
     "Vrlo dobro", reče Afra, nimalo iznenađena i još nezabrinuta, iako se činilo da se paukova mreža steže oko njih. "Hajde da nastavimo sa Lenirom. Napisao je putopis o Floridi, jedan slab roman, i poeme 'Kukuruz', 'Močvare Glina', 'Simfonija'..."
     "Simfonija!" ovo je izgovorio Groton, ali su svi reagovali na naslov. "Da li bi to moglo da bude...?"
     "Sviraj to, Ajvo!" reče Beatriks.
     "Simfonija" je bila poezija, a ne muzika; za nju nije bilo napisanih nota. Ali Ajvo je podigao instrument i osetio kako mu se u dušu uliva moć, jer je često maštao da komponuje muziku za ovo delo. Nikada nije sakupio hrabrost da pokuša bez uplitanja drugih. Ali sada je imao priliku da učini nešto sa sobom i svojim darom, da otkrije može li, muzikom, da otvori vrata zagonetke koja se zvala razarač.
     Postojala je muzika u značenju, i značenje u muzici, i bili su međusobno bliski u delu Sidnija Lenira, posebno u ovoj poemi. Svaki njen delić bio je drugi instrument, oživljen, a celina je bila simfonija za orkestar...
     Makroskopski komunikacijski sistemi koje je upoznao posedovali su ovu osobinu. Muzika, boja, značenje... sve je bilo međusobno zamenljivo, i bio je siguran da se neke vrste sporazumevaju melodijom na svojim svetovima. Prevod je bio moguć, ukoliko pozajmi galaktičke šifre... i ako mu znanje bude dovoljno da to uradi tačno. Naučio je da razume galaktičke jezike, ali nikada nije pokušao da prevodi na njih. Muzika je ispunjavala njegove ruke i telo... Da li će moći da proizvede poeziju?
     Ostali su čekali, svesni njegovog problema, tražeći načina da mu pomognu. Harold Groton, čija su astrološka tumačenja bila beskorisna u ovoj situaciji; Afra Samerfild, sa fizičkom lepotom i analitičkim umom, podjednako neupotrebljivim; Beatriks Groton, čija saosećajnost nije mogla da nadahne njegove odjednom nesigurne prste.
     Analiza, saosećajnost, astrologija...
     A onda shvati da mogu da mu pomognu, svi oni. Samim tim što su tu.
     Ajvo poče da svira.









10.
     Magle se povukoše; neosenčena tama se raziđe. Kroz raskoš zvuka dođe vizija, mehanizovana i nesaglediva: prizor Galaksije, kosmički disk svetlosti koji se obrtao oko svoje maglovite osovine, vukući spiralne krake, zračeći u svemir kružne akorde energije čiji je vidljivi spektar iznosio manje od jednog procenta.
     Zatim se pojaviše planete, prepoznatljive kao Sunčeve pratilje, istaknute na nebularnoj pozadini: Pluton, Neptun, Uran, Saturn, Jupiter, Mars, Venera, Merkur, Mesec. Činilo se da se kotrljaju unutar te zdele, različitim brzinama, zajedno sa Suncem, sa Zemljom u središtu. Stopljena s ovom beše druga zdela, koja se pomerala uz prvu bez trenja: galaktički i planetni rulet. Kombinovana kretanja bila su raznolika i složena; činilo se da oko nije moglo da utvrdi gde se u toj gužvi nalaze planete u datom trenutku, ili koji je međusobni položaj zdela. Taj pregled se mogao izvršiti samo ako bi se kretanje zaustavilo... ali bi takav zastoj uništio sve zajedno.
     Nije moglo ništa da bude zaustavljeno... ali je moglo biti fotografisano, na neki način, i takve slike otkrivale su jedinstvene poglede. Jer dva udubljenja bila su označena po četvrtinama, a svaka četvrtina podeljena na trećine: dvadeset četiri podeljka u obe, dvanaest i dvanaest. Svaki od njih bio je ležište u kome je planeta mogla zauvek da boravi, uhvaćena bleskom kamere. I bleskovi se dogodiše, ukupno četiri, čineći da se planeta zaledi a dve zdele postanu jedna mreža, vezujući se za trenutne konfiguracije; i u svakoj je bio poseban oblik postojanja.
     Pokreti su bili takvi da je samo tren određivao odnose; da je kretanje bilo zaustavljeno samo malo ranije ili kasnije, nastala bi potpuno drugačija konfiguracija, i stvarnost bi u toj meri bila izmenjena.
     Ova je, dakle, simfonija pokreta i značenja, obuhvatala celokupno iskustvo. Tren njenog teorijskog zastoja, taj raspored svih planeta, bio je horoskop.

     VATRA

     Mnogobrojne žice instrumenta narastoše kada se Ajvo spustio do kruga okruglih torova, tražeći vatrene znake. Pronašao je lava ognjene grive i prošao kraj njega; kentaura s napetim lukom, i strelom koja je bila baklja, i klimnuo glavom u pozdrav strelcu koji ne beše on sam; i na kraju, ovna. Ovde se zadržao, oprezno se približavajući životinji. Travke njenog pašnjaka behu crvena koplja požara a njeno runo kovitlaci dima, ali je najizrazitija bila glava. Na jednom moćnom rogu bilo je zapisana reč TEŽNJA a na drugom TRGOVINA.
     "O Trgovino! Trgovino! Što nisi mrtva!" uzviknu Ajvo, citirajući reči pesnika jezikom muzike: tema za violinu.
     Ali Arijes Ovan okrenu svoju rastopljenu glavu i frknu plamen. "Zveri su gladne, i jedu, i lipsavaju ko bravi; / A tako i mi, jer svet je svinjac pravi; / Ćut' prašče druže, čemu ritanje i dreka? / Svinja jeste svinja, i za to nema leka."
     Ajvo se plašio ove džinovske zveri, koja je govorila o drugim zverima i bila mu tako blizu da se činilo da mu sam njen pogled sagoreva meso, i bio je svestan njene moći i odlučnosti. Ali je ipak pokušao: "Da li poso znači: Umri, da živim ja? / Onda 'Trgovina je trgovina' lažna je pesmica: / Samo je rat od jada sve jači."
     Ovan pokaza rogom na oprljen svitak, osvetljen među narastajućim žicama, i Ajvo pročita:

     Galaktička istorija službeno počinje osnivanjem prve međuzvezdane komunikacijske mreže. Postoje samo retki verodostojni pređašnji dokazi o primeni veštačke makronike, i mogu se smatrati pojavama od zanemarljivog galaktičkog značaja.
     Prve dve kulture koje su uspostavile dijalog bile su međusobno udaljene dve stotine hiljada svetlosnih godina; međutim, između početka odašiljanja i prijema prošlo je hiljadu godina. Druga kultura je primila signal prve i razumela ga, ali je neko vreme odlagala odgovor. Pretpostavlja se da su se konzervativni elementi unutar te kulture plašili dugoročnih posledica dijaloga s potpunim tuđincima: opreznost koja je bila zadovoljna ako vrednosti zadrže status quo.
     Tokom drugog milenijuma, petnaest novih kultura pridružilo se mreži, uverivši se u uspešnu razmenu između dve prve. Ovo je bilo jezgro prvobitne galaktičke civilizacije.
     U toku sto hiljada godina, početni signal je proputovao Galaksiju i otišao dalje, rasipajući se u entropiju makronske prašine, ali je njegov odašiljač prestao da emituje već posle deset hiljada, verovatno zbog propadanja vrste ili prirodne katastrofe. Gledano unazad, nije to bila posebno značajna kultura; svoje mesto u galaktičkoj istoriji duguje isključivo činjenici da je osnivač mreže. Druge, međutim, podstaknute ovim oglednim periodom, ostale su aktivne, i ukupan broj članica neprestano se povećavao tokom prvih nekoliko miliona godina. Broj se tada konačno ustalio i počela je takozvana glavna faza.
     Razvile su se sfere uticaja, čiji je domet bio određen relativnim početkom emitovanja, dostignutim nivoom znanja, dugovečnošću prvobitne kulture i prilagodljivošću susednih kultura. Neke stanice, budući da nisu imale da prilože ništa originalno, ugasile su se i bile izgubljene za istoriju. Neke su se javljale samo s vremena na vreme, uglavnom potvrđujući da još postoje, jednom u milenijumu ili slično. Neke su, opet, postale "servisne stanice", i prenosile podatke dobijene od drugih, usklađene sa sopstvenim. A neke su jednostavno prihvatile preovlađujuće signale i poistovetile se s onima najuticajnijima. Nekoliko ih je odašiljalo nezavisno od pristiglih signala, izbegavajući na taj način neposrednu utakmicu za prestiž.
     Tako su, u opštem haosu, nastale neke uglavnom pouzdane sfere uticaja, sa središtem u najtrajnijim i najpoznatijim stanicama. Ova stabilnost prevazišla je pojedinačno emitovanje, jer kada bi zamukla neka veća stanica, one manje bi popunile prazninu i nastavile da šire njene podatke. Priličan broj moćnih sfera zasnivao se na davno izumrlim civilizacijama, budući da je nivo osvojenog znanja prevazilazio osobenosti vrste ili kulture. Ukupna civilizacija se postepeno širila, jer su pojedine vrste prisvajale znanja svojih suseda. Povremeno bi se premoć unutar sfere selila, kada bi učenik postao napredniji od učitelja, ali su vodeće kulture uglavnom zadržale svoja mesta, verovatno zbog većih urođenih sposobnosti vrste. Ova glavna faza trajala je nekih sto miliona godina, i bezmalo sve rane kulture ustupile su mesto mlađim, koje su veoma malo doprinele napretku sopstvenim dostignućima. Po galaktičkim merilima, pionirsko razdoblje bilo je okončano, i činilo se da je civilizacija dostigla svoj zenit.
     Početak Prve opsade dramatično je promenio situaciju. Sve je počelo pojavljivanjem vangalaktičkog signala koji je prodro u Galaksiju bočno, i tako je preplavio za samo nekoliko hiljada godina. Ovo je bio prvi međugalaktički komunikacijski dodir, ne računajući slabe, zamućene signale jedne relativno primitivne kulture. Ova je bila napredna: nadmoćnija u znanjima i njihovoj primeni od sviju poznatih. Ali, već samo njeno postojanje pokazalo je da je nivo razvoja galaktičke civilizacije više u detinjem dobu nego u zrelosti. Signal je nosio podatke o tehnici, do tog trenutka smatranoj neostvarljivom za živa bića: ključ za trenutno prevaljivanje daljina između zvezda u Galaksiji.
     Ovo je bilo proslavljeno kao čudo. Razmena više nije bila ograničena na duhovnu. Po prvi put je različitim planetnim vrstama bilo omogućeno da ostvare fizički dodir.
     Mudrije kulture su, međutim, prozrele o čemu je bila reč... ali nisu imale vremena da objave uzbunu: posledice su već stigle do njih.

     Sazvežđe, na Zemlji poznato pod imenom Ovan, zapravo nije bilo grupacija zvezda, jer su u tom prividnom delu svemira neke bile relativno blizu planetama a druge veoma udaljene. Ali, ono se ipak moglo smatrati sastavnim delom Galaksije, i u njemu su obitavale brojne kulture. U ovo vreme međuzvezdanih putovanja nastajala su carstva, i na jedno od njih je otputovao Šen.
     Kada se Ajvo obreo u Hegemoniji Tira, Šen se istovremeno spustio na planetu zemaljskog tipa, ali tuđinsku, trpeći njenu silu teže i udišući atmosferu. Postojala je i vegetacija, slična po funkciji ako ne i u detaljima zemaljskoj, i postojalo je nešto što se moglo nazvati civilizacijom.
     Činilo se da je planeta u ratu.
     Šen je gotovo odmah procenio stanje stvari. Otišao je do najbližeg regrutnog centra. "Ja sam nadareni tuđinac kome je potrebno zasposlenje", rekao je službeniku za prijem.
     Insektoliko biće fasetnih očiju ga je odmeravalo. "Priznajem ti da si tuđinac... i to odvratan", zatrubilo je. "Ako si nadaren za govor, predlažem da iskoristiš taj dar da mi objasniš zašto te ne bih pretvorio u paru tu gde stojiš na tim gnusnim mesnatim izraslinama, i to za tri minuta, ili kraće."
     Šen je zaključio, po nijansi njegovog oklopa, da je biće podozrivo. "Očigledno je da misliš da sam pripadnik neprijateljske sile, budući da je poznato da ste ovde, ovaj, na ratnoj nozi." Oklevanje je bilo zbog toga što biće nije imalo noge. "Takođe je očigledno da je moguće da sam špijun ili saboter, pošto je umeće neprimetnog prodora kroz vašu liniju odbrane sposobnost koja se traži za to zanimanje. A moj neposredni pristup ne predstavlja garanciju da su moji motivi bezazleni: moguće je da posedujem radijacijsku bombu tempiranu da se aktivira onog trenutka kada me razneseš. Ovo bi bila predostrožnost mog poslodavca da neuspeo pokušaj da se uvučem u vaš vojni aparat neće dovesti do neugodnog razotkrivanja njegovih mučkih namera. Naravno, bilo bi mi draže da sačuvam život i istiha sakupim što više podataka, pri tom strogo pazeći na tajnost. Zbog svega ovoga bio bih vam savršen saradnik, jer bi se sumnja prirodno usmerila na moje aktivnosti i samo bi meseci ili godine besprekorne službe razvejali tu sumnju... a do tog vremena bi trenutna kriza postala davna prošlost a moj poslodavac mogao bi da bude saveznik tvome. Ali ako je ovo neostvarivo, moj poslodavac će bar imati zadovoljstvo saznanja da je kubna milja litosfere ove planete... možda ipak malo manje, ako se uzme u obzir nepouzdana izrada u prethodnim slučajevima... postala nemoguća za život, zbog moje radioaktivne pogibije. Prošla su dva od ukupno tri minuta koje imam; možeš da zadržiš treći."
     Stvorenje poćuta, kao da je u nedoumici. "Da li bi pristao na fluoroskopski pregled?"
     "Kako da ne. Ali to bi moglo da bude shvaćeno kao nesigurnost s tvoje strane, za šta bi tvoji pretpostavljeni sigurno tražili objašnjenje. Bilo bi pametnije da me razneseš na licu mesta, pre nego što dođe do mogućih komplikacija."
     "Ako si naoružan kao što tvrdiš, to bi bila propast."
     "Možda samo blefiram. Blef je svakako jeftiniji nego bomba, posebno u ovo vreme galopirajuće inflacije."
     "Ako blefiraš, onda verovatno nisi špijun, i nema potrebe da te raznesem. To bi u mom službenom kartonu bilo zabeleženo kao nesposobnost, u stvari. A ako ne blefiraš..."
     "Ima nečeg u tome što govoriš, i pohvaljujem tvoju visprenost. Ipak, moram da te upozorim da je takođe moguće da sam špijun koji blefira samo u pogledu bombe. To je verovatnije, složićeš se, nego da sam nedužna osoba sa bombom."
     "Ako si nedužan, onda nemaš bombu."
     Šen slegnu ramenima u verbalnom porazu, kome nije nedostajao nagoveštaj dobro prikrivene zlobe. "Neka bude po tvome."
     "Pod pretpostavkom da jesi špijun, naoružan ili nenaoružan, kako da postupim s tobom, bez rizika po život ili službu?"
     "Ovo je bilo izvanredno pitanje. Ti ćeš verovatno smisliti mnogo bolja rešenja, ali meni u ovom trenutku pada na pamet samo mogućnost da izvestiš neposrednog pretpostavljenog o ovome, napominjući da je u pitanju poverljiva stvar."
     Savet je ubrzo bio sproveden u delo. Posle suštinski sličnog razgovora, Šen je bio prebačen za kariku više u komandnom lancu. Zatim još jednu. Na kraju se obratio zapovedniku Obaveštajne službe.
     "Uverili smo se da si ono što tvrdiš da jesi", reče zapovednik. "To jest, nadareni tuđinac koji traži zaposlenje. Tvoja telesna građa nije poznata u galaktičkoj nauci o vrstama, ali si suviše mudar da bi bio obučavan na primitivnoj planeti. Postoji, dakle, mogućnost da jesi nečiji špijun, ali oklevamo da te detaljno ispitamo dok se ne uverimo da nisi posmatrač, citiram: prijateljske, kraj citata, ili bar neutralne sile. Kako u ovom trenutku imamo samo jednog izglednog neprijatelja i nekoliko hiljada izglednih saveznika, i kako smo voljni da prihvatimo pomoć, prinuđeni smo da s tobom postupamo oprezno. Verovatnoća ukazuje da si nam od koristi... Ali kako da otklonimo rizik?"
     "Samo nemojte da me pošaljete u hram nekog vašeg Baala."
     "Molim?"
     "Bilo bi najcelishodnije da mi ponudite nagradu koja je nešto viša od one koju zaslužuju moje ponuđene usluge. Na taj način bih bio podstaknut da vam poklonim svoju odanost, ukoliko ona već ne pripada vašem svetu. Znate, špijuni su poslovično slabo plaćeni."
     Zapovednik zatreperi kesicom pored kljuna. "Ti svakako uviđaš da je ovo smešan predlog?"
     Šen uzdahnu. "Naravno, u pravu ste. Čin kapetana u vašoj mornarici bio bi nečuvena nagrada za mogućeg špijuna, ma kako vredne bile njegove zasluge."
     "Ko je pominjao...!" poče zapovednik, dok mu je oklop pucketao od pravednog gneva. "Čin kapetana! Imao sam na umu čin trećeg mlađeg poručnika, kadeta, na probni period."

     Kapetan Šen spustio je svoj vitki razarač i dao posadi tridesetočasovno planetno odsustvo dok brod bude na uobičajenom remontu. Podesio je termostat u plamenom crvenom oficirskom ogrtaču na osvežavajućih 65 stepeni Farenhajta, bez teškoća prešavši na lokalne jedinice mere. Ono malo civila koji su ga sreli na ulici, revno su ga pozdravili; nije im uzvratio. Protokol nije zahtevao da oficir odgovara na pozdrav bilo kojoj osobi sa tri stepenice nižim činom, a civili su naravno bili ispod najnižeg čina.
     Popeo se rampom u prestonu zgradu i progurao se između ukočenih stražara. Drugi službenici već su bili okupljeni u predsedničkim odajama: pet vodećih ljudi planete stajalo je oko ogromnog polukružnog stola. Monarh, predsednik vlade, admiral flote, zapovednik obaveštajne službe i kancelar Riznice - svečano su očekivali da počne sastanak.
     Šen zauze svoje mesto. Niko od prisutnih nije bio naročito srećan zbog njegovog prisustva, ali se nisu usuđivali da donesu sudbinsku odluku bez njegovog pristanka.
     Ustade predsednik vlade, nadnevši svoje dostojanstveno poprsje nad sto. "Gospodo... primili smo ultimatum iz Hegemonije Lava. Ovde smo da razmotrimo odgovor."
     Monarh se okrenu prema njemu. "Precizirajte, molim vas."
     "Predaja celokupne vojne tehnike zajedno sa tehničkim osobljem. Deportacija talaca na Lav, po priloženom spisku. Obeštećenje. Obnova."
     "Standardni ugovor", primeti zapovednik Obaveštajne.
     "Na spisku se nalaze svi prisutni na savetovanju?" upita monarh.
     Predsednik vlade potvrdno zaštekta. "Svi osim kapetana. Zajedno s porodicama."
     Kancelar se nakašlja. "S porodicama! To znači da nam otimaju kćeri."
     "Bolje po njih, siguran sam", promrmlja zapovednik.
     Kancelar se ljutito nadu, ali ga monarh preseče, progovorivši ponovo. "Koliko su visoka obeštećenja?"
     "Uobičajeno. Deset odsto ukupnog proizvoda planete Ram i suseda, petnaest odsto za kolonijalne svetove. Korišćenje naknadno pronađenih spoljnih izvora, pedeset odsto."
     "Previše", reče admiral. "Ne bi trebalo da dobiju više od dvadeset posto vanrednih prihoda."
     "Akademsko pitanje, budući da nećemo imati mornaricu", primeti zapovednik. "Nema brodova, nema plena... ukoliko ne nameravate da prilagodite trgovačke brodove za sopstveno piratstvo."
     "Piratstvo!"
     "Gospodo, hajde da se ne svađamo oko izbora reči u ovom kriznom trenutku", reče monarh. "Pitanje je da li da pristanemo."
     "Ne!" uzviknu admiral. "Imamo koordinate svemirskog zakrivljenja njihovog glavnog sistema, tačne u sekund. Imamo projektile za potopni udar. Dejstvujmo odmah, i ima da ih slistimo. Da rešimo taj problem jednom zasvagda."
     "Veoma zgodno", procedi zapovednik. "Ako previdimo njihovu sposobnost za povratni udar. Kakva je korist od obostranog uništenja?"
     "Bolje to nego ropstvo!"
     "Standardni ugovor teško se može nazvati ropstvom, čak i sa pedeset odsto vanrednih prihoda. Već smo sklapali slične ugovore s nižim rasama u prošlosti."
     "Kako znate da će oni poštovati ove uslove kada naša flota bude razoružana?"
     "Jeste li čuli za Konvenciju Blizanaca?"
     "A, to je prošlost. Nikada je nismo poštovali. Već pedeset hiljada godina..."
     "Gospodo", ponovi monarh, i rasprava nevoljno zaminu.
     "Izgleda da su naša sukobljena mišljenja na čvrstim pozicijama", primeti predsednik. "S jedne strane je volja za kompromis, s druge osećanje da bi bilo besmisleno dozvoliti da nas liše moći na takav način."
     "Bolje lišen moći, nego života", promrmlja zapovednik.
     "Izdaja!" uzviknu admiral.
     "Bilo kako bilo", predsednik podiže glas, "moramo da se oko nečega saglasimo na ovoj sednici. Monarh će, naravno, doneti konačnu odluku."
     Nastade tišina.
     "Ja sam, kao što znate, iz udaljenog sistema", reče Šen, posle nekog vremena. "Možda se moje viđenje razlikuje od vašeg."
     Čekali su u tišini, mrzovoljno mu dopuštajući da se izjasni.
     "Koliko sam razumeo, Ovan ima istorijski dobre odnose sa Lavom. Obe hegemonije uzdigle su se do svesti oko milion godina pre nego što se pojavio Putnik, i zbog prostorne bliskosti - manje od sto svetlosnih godina jedna od druge - bio im je moguć intenzivan dijalog. Razvoj putovanja kroz prostorno zakrivljenje bio je pozdravljen kao početak razdoblja procvata, pošto su sada dva dugogodišnja i ravnopravna suseda mogla da se susretnu fizički, bez vekovnog vremenskog razmaka."
     "Davna prošlost", frknu admiral.
     "Ali umesto obostrano korisne razmene - trgovine - razvili ste odbojnost. Otpočeli ste rat pre hiljadu godina, i još ratujete, na mahove i bez pobednika, kao što je Tir ratovao sa Sidonom."
     "Tir? Sidon?" upita admiral. "Gde se oni nalaze u Galaksiji? Kakve flote imaju?"
     "Mešane: ratne galije i trgovačke brodove", odgovori Šen ne trepnuvši. "Hoću da kažem, iscrpli su svoja bogatstva i onesposobili svoje mornarice besmisleno se mrcvareći između sebe, umesto da se udruže protiv zajedničkih neprijatelja."
     "To je uprošćavanje", reče predsednik. "Imali smo brojne okršaje s drugim sistemima..."
     "Tri sa Kentaurom, dva sa Labudom, svađe s Orlom, Konjem, Psom, Zecom..." dodade Šen.
     "Savezništvo s Medvedom, Dabrom, Zmajem..." odvrati predsednik, povrativši smirenost.
     "Koja su redom bila nasilno raskinuta. Zašto? Šta se dogodilo s blagorodnim vremenom znanja i prosperiteta, koje je najavila mogućnost međuzvezdanog putovanja?"
     "Naši susedi su nas razočarali."
     "Svi su bili nedostojni. Kako da ne. A sada je Lav poslao ulitimatum tražeći vašu bezuslovnu predaju. Da nisu bili izazvani?"
     Admiral i predsednik neskladno zašuštaše krljuštima.
     "Dogodio se granični incident", priznade zapovednik posle kraće ćutnje.
     "Kakve prirode? Praktično govoreći, vi nemate granica sa Lavom. Morate da upotrebite zakrivljenje... i nemoguće je da se slučajno očešete o suseda. Nemoguće je, jer prethodno morate da sabijete telo otprilike te planetne mase u njegov gravitacijski radijus, da biste se probili na drugu stranu. Posmatrano s te strane, putovanje prostornim zakrivljenjem i tačne koordinate čine celu Galaksiju vašim susedima. Ograničenje brzine svetlosti više ništa ne znači."
     "Bila je to izviđačka misija", reče admiral.
     "Mesec prečnika dve hiljade milja u izviđačkoj misiji? Opremljen da opsluži nekoliko hiljada ratnih brodova, svaki potencijalno naoružan planetolomima? Vaš eufemizam teško da odgovara situaciji. Kladim se da ste ga postavili unutar pet svetlosnih sekundi od njihovog matičnog sveta?"
     "Tri svetlosne sekunde", jedva čujno priznade admiral.
     "I niste hteli da ih gnjavite ultimatumom, zar ne? Samo fini zgodan svršeni čin, mislili ste. Da umuvate vaš borbeni mesec na domet njihove prestone planete, dok su njihovi brodovi negde drugde. I, šta se dogodilo?"
     "Očekivali su nas", reče predsednik. "Imali su potpunu informaciju."
     "Neverovatna brljivost", promrmlja kancelar. "Imate li vi pojma koliko košta borbeni mesec?"
     "Očigledno je negde procurilo", reče Šen. Počinjao je da se dosađuje.
     "Očigledno." Admiral besno pogleda zapovednika, koji izbegnu njegove fasete.
     "I tako sada Lav ima vašu, ovaj, ekspediciju, i ravnoteža moći je prevagnula u njihovu korist. Otuda ultimatum."
     Niko nije odgovorio.
     "Preduzeo sam", nastavi Šen posle nekoliko trenutaka, "izvesno istraživanje. Zaključio sam da je problem u potpunosti nevažan."
     Njihove oči su ga ukočeno odmeravale.
     "Ovan i Lav su dve kneževine u Galaksiji kraljevina, federacija i carstava. Jedini razlog što do sada nisu bile progutane jeste što nijedna ne poseduje dovoljno bogatstvo da bi to bilo vredno truda. Ipak, stav velikih sila je takav da je postalo ekonomski jeftinije da vas pregaze obe, umesto da dalje tolerišu vaše sitne upade u civilizovane oblasti. Vi Feničani i Grci zreli ste za Egipat ili Siriju - ili čak za Aleksandra."
     Monarh ga je tužno posmatrao kroz zlatne fasete. "Jeste li sada voljni da nas obavestite koga predstavljate? Tog Aleksandra možda?"
     "Predstavljam samo sebe, i nikog više. Samo vam iznosim činjenice koje bi trebalo da budu očigledne objektivnom posmatraču. Vaša kratkovidost vas uništava. Međusobno se iscrpljujete dok vukovi posmatraju, i samo čekaju da potpuno oslabite, pa da vas onda slome. Bilo bi mnogo pametnije da sklopite pošten savez sa Lavom - čak i ako to podrazumeva prihvatanje onog takozvanog ugovora - i da tako odložite konačni gubitak identiteta."
     Ni ovaj put niko nije progovorio.
     Najzad monarh podiže glavu. "Ono što govorite čini nam se razumno, kapetane. Grešili smo, ali još nije prekasno. Prihvatićemo ugovor."
     Naravno, nije bilo protivljenja. Monarh Ovna je rekao svoje.

     Dve nedelje kasnije, Šenov brod usidrio se u transportnom satelitu: bio je to još jedan mesec, minimalne upotrebljive mase. Bio je ogoljen, kako ga je zapovednik obavestio, i preostala je samo kamena lopta, izuzev cevi koja je vodila dole, u odaju sa mehanizmom za sabijanje. Uređaju su, Šen je to znao, bili mnogo složeniji nego oni koje je napravila ona grupa ljudi na Tritonu; ovi su mogli da upotrebe mnogo manju masu, a određivači mesta izlaska su bili precizni. Uz savremene mape zakrivljenja prostora u ovom delu Galaksije, ovo je činilo da kontrolisani skok bude obična stvar. On je i tu uradio svoj domaći zadatak, i bio je upoznat s opremom.
     Bio je sam. Izabran da otputuje do Lava s porukom o predaji. "Oni tamo ne bi imali poverenja u veliku grupu", objasni zapovednik. "Ali ti, tuđinac, možeš da pregovaraš o detaljima, i da se vratiš s njihovim izaslanicima. Bićemo spremni, tada."
     Ma, sigurno, bubooki.
     Šen uđe u kontrolnu odaju i proveri merače. Mehanizam je bio podešen i uključen: prenos je trebalo da se dogodi za jedan sat, i to je bilo precizno određeno. Trenutni položaj objekta bio je važan, što je bilo poznato ljudskim istraživačima; ono što ti šupljoglavci nisu znali, bila je činjenica da je trenutak prelaska podjednako kritičan. Jer vaseljena nije bila stabilna; dugo se širila, i sada je bila u prelaznom stanju pred skupljanje, koje je uticalo na svaki njen deo. Neke oblasti su se još širile, dok su se druge već skupljale, i na unutrašnjosti Galaksija i zvezdanih sistema delovale su posebne sile, koje su sprečavale živog posmatrača da odredi njihove prave razmere i položaje. A ovo prelazno stanje je izazivalo pomak između susednih površina skok-svemira; zakrivljenja su bila dosta stabilna, ali je njihova potka nastavljala da se rasteže, oblikujući nove petlje slične veličine, ili ukidajući stare. Kao rezultat toga, razlika između dodirnih površina mogla je da bude brzo strujanje. U nekim slučajevima, kada se događao pomak za pomakom a skok-svemir se grčevito uvijao da bi se prilagodio, prolazak minuta značio je odstupanje od isto toliko svetlosnih minuta u odnosu na proračunato mesto izlaska.
     Zato je njegovo putovanje bilo pažljivo i unapred izračunato, a uređaji tempirani da spreče moguće katastrofalno odstupanje. Izlazak na pogrešnom mestu u svemiru, čak i kada bi bio samo nekoliko miliona milja dalje, mogao bi da bude shvaćen kao čin izdaje, i ratni brodovi koji su čekali, otvorili bi vatru.
     Šen izvuče poseban uređaj koji je doneo (prokrijumčario) sa sobom, i posu naprave za tempiranje jednim zrakom lasera ograničenog snopa. Ploča se otvori, otkrivši složena kola. On upotrebi svoj alat s urođenom umešnošću i pouzdanjem, i načini izvesne sitne prepravke.
     Nije nameravao da putuje tamo gde ga je uputio dobri monarh Ovna.
     Vratio se u brod, zatvorio se unutra, i ušao u komoru za topljenje. Oglasi se upozorenje od deset sekundi za uključenje zraka-topioca: a onda...

     Probudio se ponovo ceo, znajući da je prošlo mnogo sati dok se njegovo telo rastapalo, isparavalo i konačno se sabilo, zajedno sa brodom i mesecom, u relativnu česticu... a onda prošlo kroz suprotni proces na onoj strani skoka.
     Seo je za brodski makroskop i pogledao vaseljenu.
     Nije bilo signala razarača, kao što je i očekivao. Brodski računar prelistao je konfiguracije i odredio njegov sadašnji položaj: približno jedan svetlosni sat daleko od predviđenog mesta za sastanak u sistemu Lav.
     Nasmešio se. Upalilo je.
     Podesio je mehanizam za sabijanje na trostruki niz u razmaku od samo nekoliko minuta između svakog skoka. Tako je mesec načinio prvi skok do Lava, na trenutak zastao, i ušao u povratni proces pre nego što je obnavljanje protoplazme moglo da započne. Kratki zastoj i relativno kretanje dveju površi prostora poslali su ga nazad pod uglom, i pojavio se nekoliko svetlosnih minuta dalje od prvobitnog položaja. Pre nego što su kod kuće mogli da reaguju, pošto im je bilo potrebno nekoliko minuta samo da ga vide, ušao je u treće sabijanje, da bi se pojavio u sadašnjoj tački. Putanja mu je bila N figura, odstupanje povećano naprezanjem prostorne površi ponovljenim probojima. Opasno... ali za šta postoje heroji!nego da prkose opasnosti?
     Tek tada je započeo proces obnavljanja. Za to su bili potrebni sati... ali je ovaj pomak u prostoru trebalo da bude dovoljno obezbeđenje. Za koji trenutak stvari će početi da se događaju.
     I jesu. Pretraživanje je otkrilo tragove koji su govorili da armada upravo obilazi nenastanjeni svet ovog sistema: ratni brodovi u punoj brzini. Lav je predvideo izdaju.
     Predviđanje se obistinilo. Dva meseca, kojih nije bilo u mapama, uplovila su u sistem, na nekoliko svetlosnih sati jedan od drugog; on je znao da je bar još jedan postojao na drugom kraju, još predaleko od njegovog mesta da bi mu registovao prisustvo. Posmatranje pomoću optike i makrona bilo je tako sporo! Bio je to sveopšti napad; potpuni udar za koji se zalagao admiral Ovna.
     Šta je bilo s mogućnošću protivudara Lava, koju je zapovednik tako oprezno pomenuo? Šen se ponovo osmehnu. Objašnjenje za ovo protivljenje bilo je jednostavno. Ovnovi su potcenili strančevu pronicljivost, i naumili su da mu podmetnu ulogu emisara naivčine. Odigrali su ugovaranje sastanka i donošenje odluke, istovremeno vršeći pune ratne pripreme. Nikada nije došlo do predaje, a verovatno nije bilo ni ultimatuma. Ova zavera planirana je decenijama.
     Brodovi Lava još su krstarili u blizini njegovog nesuđenog pojavljivanja, iako se najveći deo te flote već uputio prema njemu. Mislili su da je njegov mesec još jedan učesnik invazije... što je i bio. Ali nije ostao dovoljno dugo na mestu da bi njihovi planetolomci mogli da ga pogode, a sada se nalazio na nepredviđenom položaju. Dvostruko nepredviđenom: Ovnovi su podesili položaj koji se razlikovao od onog dogovorenog za mirovnu misiju, a njegov se razlikovao od onog koji su podesili Ovnovi.
     Podesio je makroskop da izoštri njegov mesec i brzo ga pretražio. Naravno: ukopani ratni brodovi već su se budili, posade su se pojavljivale iz zajedničke gasifikacije. Bar im je učinio uslugu, spasavši ih od planetolomaca: obaveštajci Lava su bili sposobniji od Ovnovih. Mada su njemu svi bili jednaki.
     Bilo je čudno što su mu poverili mehanizam za zakrivljenje prostora. Na sreću, vojnički um nikada se nije odlikovao prefinjenošću i efikasnošću. Na sreću? To i ne bi bio vojnički um, kada bi bio mudar. Stratezi Ovna su ga najverovatnije jednostavno potcenili za stepen ili dva, ili tri.
     Njegova pratnja Ovnova uskoro će doći da ga ukloni kao suvišnog. Brod mu je bio nenaoružan - zvanično, u skladu s uslovima pregovora - i nedostajalo mu je gorivo za duže putovanje. Bili su uvereni da ga drže u šaci; trenutno im je zaokupljala pažnju flota Lava, koja se približavala.
     Izoštrio je 'skop na udaljenija područja sistema. Naravno: pojavila se treća ekspedicija. Ovo nije bio neki manji mesec; Ovan je preneo svoj matični svet! Kao što je očekivao, bio je to odgovor na mogući protivudar Lava. Uklanjanje mete sa nišana.
     Nasmešio se i treći put. Kakva naivnost!
     Jer, sada je nestala matična planeta Lava, ostavivši samo brojne ofanzivne snage da napadnu planetu Ovna pre nego što njeni žitelji budu obnovljeni. Ova igra verolomstva i skakanja između sistema bila je za dva igrača!
     O, ostaci će biti ništavni, sasvim ništavni, kada prvo opunomoćeno carstvo dođe po svoje!
     Bilo je vreme da stupi u vezu s Lavom, na putu do većih ciljeva. Za tri sata će mehanizam skok-svemira započeti četvrti i poslednji ciklus, s pogubnim posledicama za nepripremljene trupe u blizini. Oni izvan polja sabijanja biće smrvljeni kolapsom i izmeštanjem meseca, dok će oni u njemu biti očuvani... ali ne u živom stanju. Samo je otporni gasoviti oblik mogao da izdrži strahovitu imploziju.
     Šen zastade ispred vrata ulaza u komoru. Koliko će zahvalan, pitao se, biti monarh protivničke strane - ponos Lava - za ustupanje neoštećenog vojnog meseca, zajedno s izvesnim brojem upotrebljivih ratnih brodova?
     Nedovoljno, zaključio je. Lav će pokušati da mu podvali kao prethodno Ovan, pokazujući večnu pokvarenost i nesposobnost vladalaca. Krvavi sukob će se u međuvremenu nastaviti; matični svetovi kružiće oko tuđinskih sunaca, i život će na njima trpeti zbog neprirodnih zračenja.
     Ne, istinske zasluge preduzimljivih neće biti shvaćene sve dok carstvo ne preduzme prvi korak.
     Možda bi to moglo da se ubrza, uz malo promišljene manipulacije...
     Još se smešeći, Šen zakorači u komoru. "Aleksandre, gde si?" promrmlja, pre nego što se oglasio signal upozorenja.

     VODA

     "Umilna nota flaute leže kao somot na grudi te harmonije..." A Ajvo beše ta flauta, ili deo njen, i odaje u koje se spustio behu tečne. Prvo je naišao na škorpiju koja je počivala na obali, ne strašna, onako ogromna, već pre nalik na kreativnost i pravičnost. Potom prođe kraj raka, koji je strpljivo osmatrao ispod površine, iz svog oklopa. Najzad se zaustavio ispod tanka i kome su plivale ribe, kao živa stopala-blizanci, uronjena u talas. Na jednoj je pisalo SAOSEĆANJE, na drugoj SRCE.
     "Iz tople školjke flautine note / Nešto se, ko pesma, ko miris, ote, / Kao da se ruži zapevati prohte..." reče Ajvo Ribama, kako je bilo propisano.
     A prva riba odgovori: "Da, slatka i sama, Priroda to je / Bez daha, dok život pušta glase svoje..."
     A druga riba nastavi: "Da, svi zvuci i svetla i lepe tvorevine, / I ognji i tajne i sve siline, / Sva Priroda sa visa i dubine..."
     Te opet prva: "To Priroda zove kroz svoj sistem trajni, / O Čoveče, dugo nepriznati, svoju ljubav daj mi..."
     I druga: "O Trgovino, je l' ti srce stalo, baš stalo? / Da l' ti je sem glave još nešto ostalo? / Jer, ja sam za srce", reče glas flaute.
     A na dnu tanka bilo je zapisano, u pesku i školjkama:

     Fizički dodir između zvezdanih kultura Galaksije u suštini je značio haos. Svaka vrsta je imala svoje potrebe i ambicije, i tek ih je nekoliko bilo etičkih, u galaktičkom smislu, pred nemalim iskušenjima. Predrasude, uspavane tokom dugih intelektualnih veza, sada su izbile obnovljenom žestinom. Pokazalo se da neke vrste s toplom i tečnom krvlju poseduju urođenu netrpeljivost prema nekim hladnim vrstama sluzave spoljašnjosti, bez obzira na duhovnu ravnopravnost, a i mnoge druge kombinacije bile su na sličan način neuklopive. Neke vrste su postale pirati, okomivši se na slabije radi pljačke, roblja i hrane, bez pravične nadoknade; druge su razvile programe kolonizacije, što je ubrzo dovelo do trvenja. Nisu svi susreti bili nasilni; neki su bili i na obostranu dobrobit. Ali je nekadašnji ustaljeni red bio narušen, i moć je nedvosmisleno preneta sa duhovne na biološku i fizičku. Visoko razvijene kulture pregazili su i uništili varvari.
     Nastupio je novi poredak, u kome su vladale najbezobzirnije i najpodmuklije vrste. Pohlepa i nepoverenje doprineli su da oslabe i rascepe se i imperije ovih novih gospodara, u još vrtoglavijoj spirali. Za pola miliona godina, galaktička civilizacija prestala je da postoji kao takva, potpuno, potopljena plimom nasilja; nije ostala nijedna makroskopska stanica, izuzev vangalaktičkog Putnika. Izolovane sopstvenim razularenim divljaštvom, sve vrste su nazadovale. Bila je to Opsada tmine.
     Oko milion godina pošto se pojavio, putujući signal se ugasio. Opsada je bila okončana... ali je napredak galaktičke civilizacije bio nesamerljivo unazađen. S vremenom su makroskopske stanice počele ponovo da odašilju, i uspostavljena je nova mreža... ali su ožiljci Opsade dugo zarastali. Ljubav, jednom odbačena, lagano se oporavljala.

     "Bolje ti je", reče glas, s nadom.
     Beatriks otvori oči, još ranjive od soli, i zažmiri u toploj svetlosti sunca. Na sebi je imala crni kupaći kostim, nešto oskudniji nego što joj se činilo da je pristojno. "O da," složila se, ošamućena od nedavnog pada u vodu. Činilo joj se da se davila...
     Mladićevo lice kao da sinu. "Lida! Persis! Darvine! Pesmu, jer ona što je bila izgubljena sada je dobro!
     Tri naočite mlade osobe dotrčaše po pesku. "Radosti!" uskliknu onaj na čelu, mišićavi div, svetlucav od vode koja mu je kapala s prsa.
     Sledećeg trenutka su bili kraj nje: dva mladića bronzane puti, dve lepe devojke, iz svih je zračila mladost. Svi su imali bujnu crnu kosu i klasične, kao izvajane crte lica.
     Prvi mladić ponovo progovori, ovaj put uzdržanije: "Ovo je Persis, devojka smirenosti." Devojka načini pokret sličan naklonu, smešeći se. Zubi su joj bili blistavi i pravilni.
     "Ovo je Lida, voljena od svih." Druga devojka se nakloni, osmehnuvši se ljubazno kao i prva. "I moj dragi prijatelj Darvin." Drugi muškarac podiže ruku u pozdrav nalik salutiranju, veselo podigavši obrvu.
     "A ja", reče govornik snebivljivo, "ja sam Hjum... ljubavnik svoje kuće." Njegov osmeh bio je najprivlačniji.
     Beatriks pokuša da odgovori, ali Hjum kleknu i lako joj dodirnu usne vitkim prstom. "Ne govori nam svoje ime. Svakako te već znamo. Zar nam nisi donela radost?"
     "Ona koja donosi radost!" uzviknu Darvin. "Onda je njeno ime..."
     "Beatris!" javiše se devojke.
     "Ne", reče Hjum svečano. "To bi bila obična radost, a njena je više od toga."
     Darvin ju je proučavao. "U pravu si. Pogledaj joj kosu! Ona je dijamant u kvarcu. Ali, radost joj mora biti u imenu. Ne Beatris, ni Beatriz..."
     "Već Beatriks!" dovrši Hjum.
     "Zvaćemo je Triks", reče devojka po imenu Persis.
     Beatriks je sve ovo strpljivo slušala. "Već ste mi znali ime", reče.
     "Znali smo kakvo bi moralo da bude", reče Hjum, i ne dade pobliže objašnjenje.
     "Gde sam ja?" Obuhvatila je pogledom beli pesak, i trake algi, i zeleno-bele talase.
     "Gde bi", upita Hjum blago, "volela da budeš?"
     "Što, pa ne znam, stvarno. Valjda nije ni važno. Ovo mora da je poput Ajvovog sna, kada se našao u Tiru... samo što izgleda tako stvarno."
     "Dođi", reče Darvin. "Samo što se nije smrklo, a selo nije blizu."
     "Da", složi se Lida. "Moramo da te pokažemo drugarima."
     Beatriks tada pođe dugom obalom, posmatrajući odbleske zraka sunca na zalasku na ustalasanoj vodi, u mlazevima obojene svetlosti. Muškarci su je uzeli između sebe, devojke su išle spolja. Dublje u kopnu rastinje slično palmama postajalo je više, bacajući daleko duge i talasaste senke. Vazduh je bio vlažan i topao, bogat slanim mirisima mora. Pod nogama - svi su bili bosi, uključujući i nju, odjednom je primetila - pesak je bio vruć ali ne previše, pomešan s raznobojnim kamenčićima i ponekom školjkom. Dođe joj reč 'mureks', ali nije mogla da joj odredi poreklo niti značenje; svakako nikada nije videla ovakave školjke.
     Pola milje dalje, niz luk obale, ležalo je seoce, grozd kupastih šatora na plaži. U sredini je ugledala logorsku vatru, iz koje su iskakale krupne varnice u sve tamnije nebo, i poneka laka pahulja pepela zaplovila bi na vazdušnoj struji s mora. Osećala je miris sagorevanja celuloze, zajedno sa vrelim kamenjem i ugljenisanim algama, kao i zamamnu aromu pečene ribe.
     Hjum je uze za ruku i povede među ljude. "Ovo je Triks", objavi. "Došla je iz vode, i velika je naša radost što je živa i zdrava."
     "Još jedan spasen!" povika neko.
     Okupili su se oko nje, tamnokosi, blistajući od zdravlja i druželjubivosti. Bilo ih je ukupno tridesetak, najpristalija grupa koju je ikad videla. "Pogledajte kako je lepa!" uzviknu jedna devojka.
     Beatriks se stidljivo nasmeja. "Nisam lepa! Imam skoro četrdeset godina!" Tu se zapita gde je Harold. Bilo joj je neobično što se našla bilo gde bez njega, i nije joj bilo sasvim prijatno, iako su ovo bili zaista dragi ljudi.
     Harold i Ajvo i Afra... jesu li ostali u lebdećoj odaji, pazeći na nju kao što su njih troje pazili na Ajva? Ali ona nije imala nikakvu Šen-ličnost da upravlja ovim izletom... Sve je bilo tako zamršeno.
     Ljudi oko nje su se smešili. "Moramo da ti sagradimo kuću", reče jedan i odmah nastade užurban rad. Jedan od šatora očigledno je bio spremište; radeći u veselom skladu, muškarci i žene donesoše motke i namotaje materijala nalik na platno, i kolutove užadi. Jedni pobodoše motke duboko u pesak i povezaše ih zajedno pri vrhu, drugi omotaše platno oko dobijenog okvira. Beatriks opazi da na ivicama postoje kopče, tako da je bilo lako spojiti i materijal i podupirače.
     Šator je bio dovršen: šarena tipi Teepee - tipi, šator američkih Indijanaca. - (Prim. prev.) nastamba za nju, dok je tu. Ostali se odmakoše i zagledaše u nju s izrazom iščekivanja.
     "Veoma je lepo", reče ona. "Ali..."
     Čekali su, ali ona nije mogla da nastavi. Šator je bio lep, i njihova zajednica je bila veoma prijatna... ali kako da ih pita za svrhu svega toga. Upala je u neku vrstu... dijagrama?... nečega što je imalo kuglice koje su se kotrljale i zupčanike koji su se okretali, i videla je čudne životinje, kao da je oživela jedna od Haroldovih mapa, i na kraju je upala u ribnjak s ribama koje govore... ili je ona bila riba, nekako?... i s nekim zapisom na dnu. Naslućivala je da sve to ima neke veze s istorijom i razlogom zbog koga su ona i Harold i Ajvo i Afra došli na ovo mesto. Na ono mesto. Ali sada je bila sama, i nije bilo istorije niti ikakvog objašnjenja, i nije znala kako da postavi pitanje.
     Kad bi samo Harold bio ovde, da uzme stvar u svoje ruke! On je tako praktičan u ovakvim situacijama.
     "Mnogo vam hvala", reče konačno.
     "Pesma!" povika Hjum, i grupa odjednom zapeva, melodiju čistog oduševljenja i mladalačke razdraganosti. Glasovi devojaka bili su poput flauta, čudesno zvonki i visoki.
     Zatim su posedali oko vatre, koja je sada bila prsten tinjajućeg žara, i dodavali okolo ukusnu, sočnu ribu, umotanu u debelo zeleno lišće. Pili su nešto veoma nalik na kokosovo mleko, ali jače i bogatije. Zabrinula se da nije alkoholno, ali se uskoro s olakšanjem uverila da nije.
     Izgleda da niko nije koristio svetiljke, i kada je vatra potpuno zgasla, sedeli su u mraku. Muškarci su razmenjivali priče o tome kakvu su ribu ulovili kopljem, ili samo što nisu ulovili tog dana, i o teritoriji koju su istražili: ribe su bile neverovatne, teritorija čudesna, ako im se moglo verovati. Devojke su pričale o divnom cveću koje su videle na kopnu, i šarenom kamenju koje su sakupile. Niko nije pitao Beatriks gde je bila, i njoj je bilo drago zbog toga, jer ne bi umela da objasni.
     Sve je bilo veoma prijatno, povetarac s mora nije bio hladan, ali postojao je jedan problem. Dobro je večerala i popila, i imala je neke prirodne potrebe. Ali, koji šator...?
     S leve strane joj je sedeo Hjum, s desne Darvin. Nije imala koga da pita.
     Skup se konačno raziđe i veseli glasovi se izgubiše u noći. Bilo je vreme za počinak.
     Nesigurno je ustala. Više nije znala gde je njen šator, niti šta da radi kada ga nađe. A u vezi s onim drugim...
     Nežna ruka je uze za mišicu. "Hoćeš da pođeš sa mnom?" začu tihi glas koji je pripadao Persis.
     Zahvalno joj je dozvolila da je povede. Izašle su iz naselja i zašle među rastinje; to je mogla da zaključi tek po sve udaljenijem šumu talasa i povremenom nestanku snopova zvezda kada bi ih zaklonile grane drveća. Tu i tamo bi nagazila na grančicu ili šljunak, ali ništa tako grubo da bi izazvalo bol.
     "Ovde."
     "Ovde?" Bile su u šumi; bar toliko je bila sigurna. Noćni insekti su se glasali i leteli oko njih. Gde je ta zgrada?
     Persis čučnu.
     Beatriks shvati, užasnuta i očajna, da je stigla. Nije bilo kupatila! Ničeg, osim žbunja. A ovi ljudi se uopšte nisu sekirali zbog toga!
     Harold bi se bar setio da sagradi kabinu...
     Na podu njenog skloništa ležala je rastresena prostirka, i nije bilo vetra da je raznese. Persis joj je pokazala gde da okači kupaći kostim, i otišla. Prednost oblika šatora bila je u tome što joj je sve bilo pri ruci. Bilo joj je dovoljno udobno.
     Dovoljno udobno fizički, ali ne i estetski. Spavati bez odeće... i bez kupatila! Znala je da je to detinjasto od nje, ali su je ova svojstva primitivne idile duboko uznemiravala.
     Sada se pitala kakav je bio raspored za spavanje njenih sadrugova. Činilo joj se da u selu nije bilo više od dvadeset skloništa. Nedovoljno da svako ima svoje. Jesu li neki od ovih mladića i devojaka bili u braku? Nije primetila ništa što bi je uverilo u to: nije bilo prstenja na rukama niti bilo kakvih drugih bračnih oznaka.
     Možda su Hjum i Darvin delili šator, i Lida i Persis. Mladi ljudi često ne podnose da budu sami. Kad je to u pitanju, ni Beatriks. Ali...
     Znala je šta bi rekao Harold: koliko ljudi, toliko ćudi. Neka ih.
     Samo kad bi on bio ovde!

     Ujutru su mladići nakupili još suvih grana za vatru, ali je nisu potpalili. Devojke su donele voće iz šume, s nekog mesta gde su ga brale, i još kokosovih oraha. Sok je, ispostavilo se, poticao iz njih. Za to određene grupe ljudi bušile su rupe u debelim ljuskama i vešto sipale sok u tikve. Žene su dodavale začine od zgnječenog voća.
     Doručak je bio kao i večera: svi su se okupili oko vatre - još nepotpaljene - i delili komade sočnog voća i posude sa sokom. Umesto priča o pustolovinama dana, vodio se razgovor o predstojećim poduhvatima: gde su bila najbolja mesta za ribolov, da li je vreme da se logor preseli na novo mesto, kakvi su uzgledi za kišu.
     "Ja ću", reče Hjum, "da odem danas u izviđanje na jug. Možda ću naći odgovarajuće mesto za logor."
     "A ko će da pođe s tobom?" upita Persis, namigujući. "Misliš da verujemo da muškarac može da obavi tako važno izviđanje?"
     "Triks će da pođe sa mnom!" odgovori on veselo. "Zar je nisam prvi ugledao?"
     "Siguran si da nisi prvo ugledao njenu zlatnu kosu?" Persis je posmatrala svoje crne uvojke, šaljivo namrgođena.
     "Ja se zaista ne razumem u mesta za logorovanje", pobuni se Beatriks. Iako je to ponovo bilo detinjasto, osećala se nelagodno zbog čestog pominjanja njene kose. Nekada je, naravno, bila prilično svetla, i nešto od te boje se zadržalo. Bila je to, prirodno, zanimljiva tema za grupu tamnokosih ljudi kao što su bili oni, ali ni po čemu toliko izuzetna tema.
     "Misliš da se on razume?" reče Persis. Beatriks je trebalo nekoliko trenutaka da shvati da se to odnosi na poznavanje mesta za logorovanje. Stvar je izgleda bila rešena.
     Ona i Hjum pošli su niz obalu, ne žureći. Beatriks se plašila opekotina od sunca, ali su se na nebu skupljali oblaci i činilo se da je kiša preča briga.
     "Da li je ovako... sve vreme?" upitala je, još nesigurna kako da uobliči pitanje. Onomad nije razumela zašto se Ajvo nije jednostavno probudio iz tog sna o Tiru. Sada joj je bilo jasno. Ovaj svet je uključivao spavanje! Buđenje je bilo samo buđenje, a ne povratak. Nije bilo ničega za šta je mogla da se uhvati, načina da... Još nije umela to da iskaže.
     "Celo leto", reče on. Nosio je ribarsko koplje koje je koristio kao štap.
     Znači tako! Letovanje. "Gde su vam porodice?"
     "A, one su u kopnu. Suviše je opasno za njih, na obali."
     "Opasno?" Ovo joj nije zvučalo kao letovanje!
     "Crnci", reče on, kao da to sve objašnjava.
     "Šta su to crnci?"
     Činilo se da mu je neprijatno. "Dolaze iz mora. Mislio sam da znaš... o tome. Moramo da ih sprečimo da zagade kopno. Svake godine neki pokušavaju. Ako se ikad zadrže i počnu da se razmnožavaju..." Pogleda napred. "Eno ga! Hteo sam da ga vidiš."
     Pratila je njegov pogled, i opazila kameni rt - strmu liticu koja se uzdizala iz mora, visoka dvadeset stopa. Bila je to neobična formacija, jer je okomita strana bila okrenuta od okeana i gledala prema plaži. Harold bi već primetio nešto o povratnom radu plime, ali ona nije baš razumela te stvari. Bilo je lepo.
     Oblaci su zaklonili sunce, ali se kao po scenariju raziđoše da propuste zrak. Pao je na morsku stranu stene i s ivice sinu zaslepljujući blesak.
     "Šta je to?" upita ona.
     "Sunčani kamen", reče on, i potrča prema njemu. Ona pođe za njim, pometena.
     Oblaci se ponovo sklopiše, ali ona vide, uspevši se na liticu, zašto je stena izgledala kao da se zapalila. Površina joj je bila poput ogledala! Litica prema obali bila je čist presek, koji je izglačala priroda ili čovek, dok nije zablistao. Obala se ogledala i njoj, i drveće u daljini, skoro kao prozor u drugi svet.
     Da li bi mogla da prođe na drugu stranu? Da li bi je to odvelo nazad u...?
     Onda ugleda sebe u njoj, i ostade bez daha.
     Imala je dvadeset godina manje. Kosa joj je bila gusta i plava, kao u vreme pre nego što je počela da živi bračnim životom. Lice joj je bilo usko, zategnutih obraza, kao u ovdašnjih devojaka, a stas joj je postao zaprepašćujuće vitak.
     "A ti reče da nisi lepa!" javi se Hjum, pogodivši joj misli. "Rekla si da imaš četrdeset."
     "Ali, imala sam... imam", reče ona, zbunjena. "Ne razumem ovo."
     "Što bi se trudila? Suviše razumevanja donosi nesreću, kao što znamo." I ponovo se uputio niz obalu, stena-ogledalo prestala je da ga zanima.
     Ona je oklevala da pođe, zainteresovana za druge površine litice, podjednako glatke kao prva, ali mnogo manje, no svejedno s celom čudesnom slikom u sebi. Preoskudni kostim... sada je bio više nego dovoljan. Bila je ponovo mlada, i... lepa. Možda je to već shvatila, ali nije mogla da poveruje.
     "Triks!"
     Ona poskoči, iznenađena njegovom nestrpljivošću, stideći se što je uhvaćena u šiparičkoj taštini, i otrča do njega. Da, sada je to i osećala: imala je vitalnost sedamnaestogodišnjakinje.
     Ali Hjumov uzvik nije bio nestrpljiv. Nešto je pronašao.
     Obalu je presecala linija tragova stopa, od vode do drveća. Nisu bili ljudski: otisci su bili odveć krupni i široki, čak i tamo gde im je mokri pesak kraj vode potpuno očuvao oblik. Otisci plovnih kožica.
     "Mora da prešao pre jedan sat", reče Hjum napeto.
     Golim leđima joj prođe drhtaj, i stegnu je za potiljak. "...Crnac?"
     On klimnu glavom. "Sad ne možemo da ga uhvatimo. Nemoguće je pronaći ga u šipražju, osim sa celom grupom."
     "Šta da radimo?" Osećala je mučninu od napetosti, baš kao što je Ajvo opisao.
     "Ja ću da ostanem ovde da pazim. Ti požuri u selo i upozori ostale. I budi oprezna... oni obično idu u parovima i prelaze na različitim mestima, za slučaj da uhvatimo jednog od njih... Požuri sad!"
     Strah joj je dao krila. Skakala je preko peska, trčeći prugom gde je bio čvrst od vode, iako ju je okean sada užasavao. Stvorenja iz dubina!
     Prošla je kraj stene-ogledala i nastavila dalje, već zadihana. Koliko su daleko bili odmakli niz obalu? Bar milju - velika, prevelika razdaljina, sada. Šta ako se crnac vrati pre nego što povede ostale? Hjum je imao samo koplje. A oni grozni tragovi...
     Morala je da uspori. Bila je mlada, ali nije mogla da izdrži ovaj tempo. Žigalo ju je u boku.
     Koračala je, oporavljajući se. Osećala je grižu savesti, kao da je namerno odugovlačila, ali nije mogla drugačije. Pogledala je preko ramena, pomalo uplašena da je nešto prati, i videla da je stena-ogledalo već izvan vidokruga. To ju je učinilo nervoznijom nego ikad.
     Privuče joj pažnju nešto u vodi, te se okrenu. Trgnu se, iako je znala da je samo talas, ili naplavljen komad drveta. Ponovo je potrčala, ali se bol u boku obnovio, oduzimajući joj snagu.
     Ponovo joj neki predmet u okeanu nevoljno odvuče pogled. Prisilila se da pažljivo osmotri, pokušavajući da se ubedi, duboko u sebi, da tamo nema ničega. Samo čudan oblik talasa izazvan sukobljenim strujama plime; tako bi joj rekao Harold, umirujući je.
     Iz bele pene izroni crna glava čudovišnih očiju, sa dve drhtave svelucave antene.
     Beatriks vrisnu.
     Pogrešan potez. Glava se smesta okrenu prema njoj. Ugledala je izduženu njušku, i ukočenu okruglu jamu bezubih usta ispod. Stvorenje je bilo bez ušiju, ali ju je čulo... i sada je plivalo, ili klizilo, prema njoj, uznemirujućom brzinom.
     Pojurila je prema šumi, ali joj noge upadoše u rastresit, mek pesak i kliznuše, i ona se saplete izbačena iz ravnoteže. Pade, pesak joj polete u lice. Zagrcnula se i pokušala da ga ukloni iz očiju, ali su joj i ruke bile prekrivene.
     Zbog nečega nije mogla da vlada pokretima. Samo se pridigla na ruke i kolena, posmatrajući stvorenje kroz suzne oči.
     Stvor izađe iz vode i pođe k njoj. Visoka abonosna figura. Krljušti njegovog debelog tela metalno su svetlucale. Videla je, kroz suze pomešane s peskom, da su joj udovi - sva četiri - opremljeni plovnim kožicama. Bio je to crnac!
     Onda se nadneo nad nju, uspravljen na dve noge, a džinovska četvrtasta gromada njegovog prednjeg dela zaljulja se napred. Antene su vibrirale, odbacujući kapi vode.
     Uzvik u daljini! Crnčeva glava se okrenu prema zvuku i podiže mlitave prednje noge-peraja. Ostali su čuli njeno zapomaganje! Pristizali su!
     Zver se obrnu i pohita nazad, prema okeanu. Ali je grupa ljudi već trčala duž ivice vode da joj preseče odstupnicu. Crnac je bio nezgrapan, nije mogao dovoljno brzo da se kreće po suvom, i ona vide da mu fini pesak još više sputava ružna perajasta stopala nego njoj. Bio je u stupici.
     "Radosti! Dobro si!" uzviknu Persis, dotrčavši do nje i bacivši se na kolena.
     "Hjum!" prostenja Beatriks, setivši se. "On... on pazi na još jednog! Iza stene-ogledala!"
     "Sunčani kamen!" Nekoliko ljudi se odvoji i otutnja niz obalu, sa spremnim kopljima. Razumeli su.
     U međuvremenu je šest ljudi opkolilo stvorenje. Ono se nespretno okretalo, tražeći prolaz do vode, ali njega nije bilo. Konačno je nasrnulo kao pritešnjen bik, preteći podigavši debele prednje udove.
     Darvinovo koplje zari mu se u telo. Crnac se zaljulja, stegnuvši dršku koplja, ali nije bio smrtno ranjen, i ljudi se baciše na njega.
     "Ubijte ga! Ubijte ga!" vrisnu Persis iskolačenih očiju, prstiju zgrčenih u kandže.
     "Ubijte ga!" ponovi Beatriks, užasnuta zbog opasnosti koju je izbegla za dlaku.
     Koplja se podigoše i padoše u pomami napada. Ružno telo morskog bića zgrči se i posrnu, a krljuštima joj preli jarkocrvena krv. Začu se nešto kao stenjanje, a zatim ono pade licem na pesak, s vrhom jednog od prednjih udova u vodi.
     "Mrtvo je", reče Darvin sa mračnim zadovoljstvom. "Hajdemo sad za onim drugim. Raširite se i pazite na svaki pokret na obali."
     Ljudi pođoše dalje, ostavljajući beživotno truplo da iskrvari u vlažnom pesku. Žene se rasporediše prema okeanu, osmatrajući površinu vode. Njihova mrka lica oštro su odudarala od prostodušne druželjubivosti iz prethodne večeri.
     "Kakva sreća da smo te čuli na vreme!" reče Persis, pomažući Beatriks da ustane. "Samo što te nije dodirnulo."
     "Već sam mislila da sam mrtva, kada sam pala", reče Beatriks, još drhteći. "Nisam imala snage da se podignem, toliko sam bila prestrašena."
     "Mrtva?" Jedna tanka crna obrva upitno se podiže.
     "Mislim, nisam bila u stanju da bežim."
     Persis klimnu glavom. "Znam, to je grozno. Jedno od njih me je dotaklo jednom po ruci, i nisam mogla da operem to mesto. Nedeljama sam bila kao kužna. Prljava stvar!"
     Nešto je tu bilo neobično. "Nije te povredilo?"
     "Naravno da nije. Ne usuđuju se da napadnu ljudsko biće."
     Beatriks obuze mučnina. "Šta rade, onda? Mislim, da niste stigli na vreme..."
     "Zar ne znaš? verovatno bi te dotaklo, pokušalo da ti se obrati. Odvratno."
     "Oni govore?"
     "Govore. Ali da ostavimo tu ružnu temu. Mora da si jako umorna posle svega što si doživela."
     Beatriks pogleda prema lešu. "Šta s njim?"
     "Muškarci će ga spaliti i zakopati odelo. Nema potrebe da gledamo. Navući će posebne rukavice, pa će i njih na kraju zakopati. To je najgore od svega - kad treba da ih se otarasiš."
     Opet joj je nešto zasmetalo. "Odelo?"
     "Ronilačko odelo. Upotrebljavaju ga da plivaju ispod vode. Zar nisi videla?"
     Beatriks ode do tela, zgrožena zbog onog što je znala da će videti. "To je čovek!"
     "To je crnac!" popravi je Persis. A onda, užasnuto: "Šta to radiš?"
     Beatriks nije obraćala pažnju. Kleknula je pored tela videvši sad mehaničke delove za koje je bila pomislila da su krljušti. Zaštitna maska za lice imala je krupne naočari, skoro poput opreme makroskopa. Mehanizam za disanje - ono što je videla kao 'njušku' - bio je pričvršćen ispod kacige rebrastog ronilačkog kostima. Položila je ruke na kacigu i okrenula je; maska se odvoji. Ona je ukloni s lica.
     Unutra se ukazala glava mladića, naočitog na svoj način kao što je Hjum bio na svoj. Ali, ovaj čovek je bio tamne kože: negroid.
     Crnac.

     Beatriks se saplitala u mraku. Kamenje i grmlje i oštre grančice ozleđivali su joj stopala, ali je nisu usporili. Povici muškaraca i žena iz sela na obali izgubli su se u daljini; ove noći neće je naći, a za sutra nije važno.
     Da u ovako prekrasnom svetu obitava takav užas! Bio je tako ugodan, u početku, s divnom klimom, očaravajućim morskim predelima, i prijateljskim žiteljima. Pa još telo koje joj je poklonjeno, mlado i puno života.
     Ali onako svirepo ubijati bližnje samo zato to dolaze iz mora... nije mogla da razume niti da prihvati tako nešto. Harold to ne bi trpeo. Bio je miroljubiv čovek, ali nije uzmicao od drastičnih mera kada bi bilo u pitanju nešto presudno važno. "Horoskop ne pominje boju kože", rekao bi.
     Zato je pobegla. Ne hrabro, ne otvoreno; nije bila odvažna žena, i nije znala koji bi postupak bio bolji. Prala je ruke nebrojeno puta, kako su zahtevali, iako se zapravo nije stidela dodira sa crncem, već je osećala bolno kajanje što ga nije dodirnula, u svom kobnom neznanju, kada je trebalo. Sačekala je noć, a onda je otišla u šumu kao da... kao da će da obavi potrebu. Zaputila se u tamu, uprkos tome što ju je granje šibalo po golom mesu a kamenje joj se prevrtalo pod izubijanim stopalima.
     Ne, nije posedovala fizičku hrabrost, i tama ju je užasavala, s hiljadama pritajenih nagoveštaja paukova i zmija i stonoga. Ali, postojalo je nešto što je morala da učini. Nešto što bi i Harold učinio.
     Stigla je do obale i potražila leš. Onda je otišla dalje, do stene-ogledala. Bila je sigurna, čak i u tmini, da će pronaći to mesto; uostalom, nije bilo potpuno mračno. Zvezde su blistale u nepoznatim sazvežđima, okean je blago svetlucao. Postalo je sveže, ali ju je grejalo kretanje.
     Ugledala je tamnu grbinu stene, i znala je da je dobro odredila pravac. Još samo malo dalje...
     Tada je, oprezno, počela da zove. "Crnče... crnče, nisam naoružana... crnče, ako si tu, hoću da razgovaram s tobom... crnče, gde si?"
     Jer, negde u okolini trebalo je da se nalazi drugi crnac. Ljudi nisu uspeli da ga ulove... da ga pronađu. Pratili su tragove, ali im je čovek iz mora izmakao u čestaru. Sutra su nameravali da zapale šumu na ovom mestu, da ga tako isteraju.
     Morao je da bude negde u blizini, objasnio je Hjum, jer mu je u begu spala maska. Ostala je na zemlji, i Hjum ju je uzeo. Bacio je u vatru, držeći je rukavicama, da više ne bude upotrebljena. Bez nje, crnac nije mogao nazad u more.
     Nije mogao ni da ode predaleko u kopno, jer su drugu liniju odbrane držali psi. Krupni, opaki psi koji bi bili pušteni čim bi ga nanjušili, i crnac je to svakako znao. Izveštili su se u tome, objasnio je Hjum. Naučili su da izbegavaju pse. Stoga on neće otići dalje od priobalne šume.
     A sutra, vatra...
     "Crnče", ponovo je pozvala. "Imam ovde drugu masku..."
     Bio je to jeziv posao, u tami, odvajanje maske sa kacige mrtvaca. Ali, šta je drugo mogla? Nije smela da dozvoli da ubiju još jednog čoveka.
     Čitav sat je hodala gore-dole obalom, ne usuđujući se da zove glasnije, da je ne bi čuli drugi. Nije bilo odgovora. Onda je zašla u šumu, ponovo ozleđujući noge ali uporna, dozivajući. Nije umela da smisli ništa drugo.
     I, na kraju, njena slepa rešenost pobedi. Odnekud iz noći stiže odgovor.
     "Čujem te, belkinjo."
     Bio je to ženski glas.
     Beatriks je konačno nađe, kako leži u šupljini između dva oborena stabla. Žena je imala malu električnu svetiljku koju je dotle zaklanjala... sve dok se nije uverila da glas koji ju je dozivao nije bio zamka. U odjednom oslobođenoj svetlosti Beatriks vide da je žena skinula beskorisni šlem i najveći deo podvodne opreme. Ležala je na boku, oslonivši naočitu tamnu glavu na ruku savijenu u laktu.
     "Moraš da se skloniš", reče Beatriks žurno. "Nameravaju da zapale šumu. Hoće da..."
     "Svako je mesto podjednako dobro", odgovori žena filozofski.
     "Nisi me razumela. Sutra ujutru..."
     "Sutra ujutru ti nećeš biti ovde, belkinjo. I nemoj da im kažeš da si me videla, da ne ubiju i tebe. Ja ne mogu odavde."
     "Ali, donela sam ti masku. Od onog što je poginuo. Sad možeš da se vratiš pod vodu. Zato sam..."
     "Belkinjo."
     Ton je ućutka. Žena okrenu svetlost lampe, osvetlivši prostor oko svojih nogu.
     Beatriks tada shvati. Bila je skinula peraja, i jedan crni skočni zglob bio je ružno natekao. Žena nije mogla da hoda.
     "Pomoći ću ti da odeš do vode", reče Beatriks brzo. "Mogla bi da plivaš polako? Koristeći ruke i jednu nogu?"
     "Mogla bih." Ali joj je glas bio pun beznađa. Očigledno nije imala nameru da pokuša. "Kuda da pođem, pod more, i šta da radim, kada je moj muž poginuo na kopnu?"
     Njen muž!
     Šta bi Beatriks učinila kada bi Harold poginuo? Kada bi joj to olako pomenuo neki stranac, i ponudio joj nešto što je pripadalo njemu? Ne bi joj preostalo mnogo razloga da živi. Zašto bi se ova žena osećala drugačije?
     "Zovem se Dolora", reče žena. "Žena svih jada."
     "A ja sam Beatriks, ali ti ne nosim radost." Kako joj je glupo zvučalo sopstveno ime! I kako je žalosno bilo zakasnelo ovo upoznavanje, posle tragedije.
     Dolora oprezno izvadi kapsulu iz nepromočivog džepa na odelu i proguta je.
     "Za nogu?" upita Beatriks saosećajno. "Protiv bola?"
     "Tako je, protiv bola."
     "Kako se to dogodilo?" upita Beatriks, pošto su poćutale. "Zašto vas mrze? Zašto dolazite iz okeana?"
     I Dolora joj objasni: u vreme Putnikove opsade, belci s ove planete okrenuli su se osvajanjima i pljački, priznajući samo silu kao zakon. Crnci sa susednog, netehnološkog sveta bili su poraženi i potčinjeni. Veliki broj njih bio je doveden na ovaj svet kao roblje.
     "Ali, svi ste ljudi!" pobuni se Beatriks. "Kako je moguće..."
     "Istog smo porekla, istina je", reče Dolora, pogrešno shvativši prirodu njene primedbe. "Mora da je postojala prethodna opsada, još pre osvita istorije, i jedan svet je naselio drugi. Nismo mogli da se razvijemo nezavisno. Ali, ovaj svet nije tako dobar za nas, kao što je bio naš; sunce je ovde suviše slabo."
     Beatriks je htela da se pobuni zbog razdvajanja jedne ljudske rase od druge, a ne zbog genetskih mogućnosti, ali se setila da je slično bilo i na Zemlji, i nije to više pominjala.
     Kada se Opsada okončala (nastavila je Dolora) i Putnikov signal nestao, robovi su se našli zatočeni na tuđinskom svetu. Ali su se belci, lišeni mogućnosti da osvajaju, ponovo okrenuli planetnim pitanjima, i postepeno je među njima naraslo raspoloženje da se sužnji oslobode. Vremenom su i službeno ukinuli robovlasništvo. Međutim, usledila je reakcija manjine protiv ovoga, pošto su bili ugroženi određeni ekonomski interesi; problem je postao trajan. Crnci su osvojili tehnologiju belaca, ali im nije bio dozvoljeno da se pridruže njihovoj zajednici.
     Na kraju je pronađeno srednje rešenje. Crnci su dobili zemlju za sebe... ispod vode. Tamo si sagradili čudesne gradove-kupole, sa veštačkom sunčevom svetlošću, sličnom onoj na njihovom matičnom svetu, i uspešno su uzgajali floru i faunu morskog dna. Trgovali su sa suvozemnim belcima, isporučujući im proizvode okeana i metale iz podmorskih rudnika u zamenu za žitarice i drvo.
     Razdvajanje, međutim, nije bilo potpuno. Izvestan broj crnaca izabrao je da ostane na kopnu bez obzira na tamošnju strogu podvojenost, a neki belci su se pridružili podvodnom kraljevstvu. Obe manjine su imale težak život, pod neprestanim podozrenjem, iako su im motivi bili plemeniti. Povremeno bi neki kopneni crnci odustali i otišli u more, a neki podmorski belci vratili bi se na kopno. Takvi bi bili toplo dočekani od obe grupe kao spaseni sunarodnici, i ohrabrivani da šire mrače priče o svojim mukama među divljacima.
     Beatriks ovde shvati šta su belci pomislili za nju.
     Međutim, ovaj naoko savršen sporazum postepeno je bio pokvaren. Previše ih je, s obe strane, verovalo da su slabije prošli prilikom pogodbe. Političali su gradili karijeru koristeći se onom drugom kulturom kao žrtvenim jarcem, i polemike su posle izvesnog vremena postale zvanična politika. Trgovina je bila prekinuta, i crnci su zaključili da im u ishrani nedostaju elementi koje su mogli da im pruže samo proizvodi uzgajeni na kopnu, dok je industrija belaca osetila nedostatak metala iz mora. Obe strane su uobrazile da ona druga namerno nastoji da ih uništi.
     Beli militaristi pripremali su nešto za šta su tvrdili da će biti efikasno rešenje problema: nešto nimalo nežno. Ali su radili tiho, pošto je velika većina još verovala u sporazum dveju kultura, i pobunila bi se kada bi istina izašla na videlo. U međuvremenu su crni militaristi takođe vukli svoje poteze. Bili su skoro preuzeli kontrolu nad svojom vladom, i nameravali da preduzmu vojnu akciju protiv belaca čim zadobiju presudan uticaj. I oni su verovali u jednostavna rešenja.
     U najboljem slučaju, neko je trebalo gadno da strada. U najgorem...
     "Ni mi ne želimo taj sukob", reče Dolora. Glas joj se utišao i ispunio tugom, kao da se jako umorila, i Beatriks je morala da se napregne da je čuje. "To će biti kraj. Moramo da uspostavimo veze. Da povežemo razumne crnce sa razumnim belcima, upoznamo ih sa krizom vlasti, i da ponovo ujedinimo dve zajednice. Ovaj kompromis razdvojenih kultura uništiće planetu..."
     "Ali zašto jednostavno ne pošaljete... poruku? S objašnjenjem! Ili da razgovarate sa...?"
     "Režimi ne umeju da slušaju", reče Dolora, sada već šapatom. "Posebno 'konzervativni' režimi. A što se tiče razgovora... to je ono što smo nas dvoje nameravali. I nismo bili prvi. Već mnogo godina ljudi poput nas pokušavaju, ali se niko od njih nije vratio, i nije nam došao niko od belaca. Ali moj muž i ja... mi nismo verovali da će prosečni belac odbiti da nas sasluša, ako mu priđemo miroljubivo. Zato smo pošli bez oružja, i razdvojili se u nadi da ćemo pojedinačno brže stupiti u dodir, misleći da su dovoljne dobre namere..."
     I dočekalo ih je divljaštvo. A i sama Beatriks, zahvaćena groznicom, vikala je "Ubijte ga!" s ostalima.
     I tako je ženin bezazleni muž bio iskasapljen, a nju je progonila kroz šumu ubilačka rulja... samo zato što je čovek ugledao Beatriks i pokušao da joj se obrati.
     "Ali sada vidim da smo se prevarili", prošapta Dolora. "Oni ne žele da slušaju. Više se ništa ne može učiniti."
     Beatriks je i sama bila tako slepa. Vrištala je umesto da sluša. Šta joj je preostalo da kaže?
     "Dolora, ja..."
     Ali devojka je nije slušala. Ležala je bez pokreta, glava joj je počivala na suvom lišću. Zaspala?
     Beatriks podiže lampu i osvetli Doloru. Onda joj dodirnu opuštenu ruku.
     Devojka kao da je bila mrtva.
     Tek sada, prekasno, Beatriks shvati kakva je ono bila kapsula. Dolora ju je uzela kada se uverila da joj je muž poginuo...
     Beatriks potraži nešto čime će kopati. Činilo joj se važnim da devojka bude sahranjena pre nego što dođe vatra. Zatim shvati da ima i nešto važnije. Nijedan belac nije otišao u podmorski grad...
     S mukom je svukla ostatak ronilačkog odela sa tela pokojne devojke. Isprobala je različite dodatke i komande, učeći kako da upotrebi dovod vazduha. Pričvrstila je drugu masku. Odelo je bilo dobro zamišljeno i uglavnom automatsko; inače, bila je svesna, nikada ne bi mogla da ga upotrebi. Da nije bilo predviđeno da maska iskoči bez oštećenja naočara, verovatno ne bi ni mogla da se odvoji.
     "Niste se prevarili, Dolora", reče.
     Navukla je odelo i svu opremu, zatvorila se unutra, i otišla do vode. Jutro je bilo blizu...
     Beatriks nije bila naročit plivač, ali su joj novo telo i ronilačka oprema olakšali poduhvat. Bila je umorna, bila je nespretna, bila je prestrašena, ali je bila spremna da to učini, zato što je morala. Ušla je u vodu, i so poče da joj nagriza brojne posekotine na stopalima. Zaronila je, i odahnula kada je otkrila da može sasvim dobro da diše, a onda je pošla niz nagib priobalja. Odelo je bilo teško, i vuklo ju je naniže, tako da je više hodala nego plivala.
     Išla je napred, činilo joj se satima. Ruke i noge su joj postale strahovito teške, čudno odelo je žuljalo, ali je jednako išla. Potiskivala je sve jači iako besmislen strah od ajkula, raža, oktopoda, ogromnih štipavih kraba, neznanih crnih ponora u okeanskom dnu...
     Kada bi samo pronašla grad-kupolu, ma gde da je...
     "Hej!" trgnu je glas. Dolazio joj je iz šlema!
     Neko je zvao preko radija u odelu. Ostvarila je kontakt!
     Iz pomrčine izroni par obličja, sa tragačkim lampama. "Kazuj ko si, stranče! Zar ne znaš da su ovo zabranjene vode?"
     "J-ja sam Beatriks. Ja... pozajmila sam ovo odelo da bih mogla da dođem i da vam objasnim..."
     "To je belac!" reče glas, užasnut.
     "Ubij ga!" začu se drugi glas, pun mržnje. "Ne sme da nam zaprlja vode."
     "Ali vi ne razumete!" zavapi Beatriks. "Morate da me saslušate..."
     Onda je probode električno koplje, i ona izdahnu.

     VAZDUH

     Ovaj put to ne beše žega plamena niti svežina vode, već prozračnost vazduha. Prvo je sreo blizance, dva lepa mladića koji su udisali svež vazduh, izdišući život i radost. Onda naiđe odani vodolija, koračajući u magli, sa bremenom istine; iako je sporo hodeći čovek podsećao na portret Sidnija Lenira, nije bio iznenađen. Ajvo je ceo život pokušavao da preuzme teret ovog čoveka, da ponese možda jednu od njegovih teških kofa, ali nikada nije sasvim uspeo u tome. Konačno stiže do vage: velikih ukrašenih tasova Libre, gore u otvorenom nebu, koji su se lagano njihali na vetru. Na jednom je bilo zapisano RAVNOMERNOST, na protivtegu PRAVDA.
     Ajvo je jednim delom uma bio svedok mahinacija ovna, a drugim tragedije riba. Bili su to samo snovi, s jedne strane... ali je preko njih ipak bila preneta istinska poruka, i znao je da su potrebne istinske odluke. On sam nije mogao ništa da preduzme, zato što bi sve nestalo onog trenutka kada bi prestao da svira simfoniju, u kakvom god obliku da je postojalo. Možda se ovde, kod vage, nalazila pomoć koja je bila tako neophodno potrebna flauti; ovde usred vazduha simfonije, koji kao da je poticao iz roga.
     "Tad odjeknu smeli rog u boju", otpoče on. "Za gospu izgubljenu svoju..."
     A vaga odgovori glasom tog roga: "Je li to Čast došla do svog groba? / A Samosvojnost postala podla rugoba, / Zar se Vera pretvorila u roba, / Da u špilji Mamonovoj kopa, Lepa Gospo?"
     I Ajvo pročita zapis iza tasova, ispisan isparenjima u vazduhu, čvrsto verujući da će sve biti u redu.
     Ali sto miliona godina je dugo vreme i civilizacija se ponovo razvila posle prolaska Putnikovog. Neke kulture su izgubile uticaj, nesposobne da se prilagode čistom intelektualnom opštenju; neke su prevazišle nazadovanje i ponovo uzletele. Čist dugoročni efekt opsade mogao se nazvati probirom: kulture koje su se pokazale nespremnim za galaktičko povezivanje, isključile su se sopstvenim nasiljem. Na žalost, povukle su za sobom podjednak broj onih koje nisu bile samoubilački nasilne. Civilizacija je ipak, jednom vaskrsnuta, dostigla nove visine, jer je postojao podstrek mogućnosti na koje je ukazao Putnik.
     Međutim, šta ako se Putnik vrati, da još jednom poseje nesreću? Neki tragovi su govorili da je bilo pređašnjih opsada, možda mnogo njih; možda se civilizacija uzdigla, procvetala i minula mnogo puta, ne ostavivši ni sećanje. Je li bilo suđeno da kulture ovog vremena jednostavno iščeznu onog časa kada Putnik započne novu opsadu? Ili se moglo nešto učiniti da se to ne ponovi?
     Otpočelo je planiranje. Usavršena je teorija, sagrađene su stanice posebne namene. Iz generacije u generaciju, iz milenijuma u milenijum uvežbavano je izabrano osoblje. Ako Putnik ponovo dođe, ova Galaksija će biti spremna.
     I zaista je došao, kao što je predskazano... sto miliona godina posle prethodne opsade. Razaranje je nastavljeno gde je bilo prekinuto, jer su se vrste, premlade da zapamte ili da se plaše pustošenja poslednje opsade, otisnule u trgovinu a s njom i u ono što joj sledi - osvajanja. Međutim, neke od njih nisu znale za Plan... i latile su se, u svojoj naivnosti, da to spreče. Neke stanice bile su isključene...

     Harold Groton se probudio kao i ranije: ne s mučninom panike, već samo s osećajem napetosti, unutrašnjeg ubrzanja. Osećaj ga nije brinuo; bio je tako reći izlečen i uzgajan više puta tokom minuta i sati, dok je, s druge strane, za isto vreme proživeo celokupno evolutivno iskustvo košnice. Bilo je to svojstvo obnavljanja.
     Iskakutao je iz komore i pogledao oko sebe. Prostorija mu je bila nepoznata, ali otmena. Mutnožuta tavanica koja je propuštala svetlost dana, zidovi bogato oslikani prizorima iz života košnice, elastična podna obloga, nameštaj neobičnog stila... veoma luksuzan smeštaj.
     Postojalo je trodelno ogledalo - jedno od mnogih, primetio je - u blizini, te je stao pred njega da osmotri u kakvom je stanju, pre nego što se obuče. Nije se sećao da se podvrgao procesu topljenja, ovaj put; u stvari, bio je...
     Dokone misli naprečac iščeznuše.
     Odraz u ogledalu bio je visine čoveka, bar je u to bio siguran. Biće je u osnovi bilo tripod, dve manje noge podupirale su veoma krupnu srednju nogu. Kretanje je skokovito: srednja noga je davala najveći deo potiska, a bočne noge dodatni oslonac, nešto kao kod čoveka sa štakama. Mogao je da stoji oslonjen samo o srednju nogu i da se obrće u uskom krugu, dok su bočne noge bile manje stabilne. Bilo je nemoguće da hoda na ljudski način: bočne noge pokretale su su istovremeno, noseći težinu, ukoliko se ne bi svesno usredsredio na njih, veoma nalik na prste njegovog negdašnjeg ljudskog stopala. Prednja protivteža srednjoj nozi bila je grbina koja je urastala u trup.
     Imao je i tri gornja uda, s trećom rukom koja je rasla iz onoga što mu se činilo da treba da budu grudi. Za razliku od treće noge, ovaj ud je bio vitak i nežan. Ova vrsta se očigledno razvila iz šestonogih predaka, i prilagodila se uspravnom držanju. Glavu se krasila tri oka, i svako je videlo u različitim bojama i na drugačiji način, tako da se dobijala upečatljiva celovita slika. Sklopio je jedno oko i otkrio da se slika znatno izmenila; moglo se saznati mnogo toga upotrebom samo jednog, ili para očiju, i analizom rezultata i pročišćene slike. Na potiljku su se nalazila tri uva, koja su takođe bila vrlo uspešna zajedno, jer je svako reagovalo na drugu frekvenciju. Bio je siguran da može da uhvati mnogo tananije zvuke nego što je mogao kao Zemljanin.
     Bilo je to dobro telo, u dobrom stanju; osećao je njegovo opšte zdravlje. Bio je svestan da će mu ovo neko vreme biti dom: ovo tuđinsko telo. Iskustvo je bilo novo, ali ne uznemirujuće.
     "Trute!" zapovednički neljudski glas pozva iz susedne odaje, zvučnim udarom na sva tri uva.
     "Odmah, gospodarice", odgovori on u srednjoj frekvenciji, i žurno se pokrenu u tom pravcu. Očekivao je da će hod biti nezgrapan, ali za ovo stvorenje očigledno nije bio. Posmatrajući ga na delu, zaključio je da bi, u poštenoj trci s njegovim ljudskim obličjem, ovo telo pobedilo.
     Jezik koji je upotrebljen bio je, kao i telo, nešto nepoznato njegovom pređašnjem iskustvo, a ipak je i jednim i drugim vično upravljao. Nije nameravao da odgovori: učinilo je to njegovo telo, mehanički. Da li je tako bilo i s Ajvovim znanjem jezika, u Tiru?
     Ženka kojoj je prišao bila mu je slična po građi, ali krupnija i sposobna za reprodukciju. Pretpostavio je da leže jaja, možda na hiljade. Njen naduti stomak svakako je bio sposoban za to. No, njene obline su ipak bile oličenje privlačnosti po merilima ove vrste. A on je sad pripadao vrsti, i osetio je kako postaje zainteresovan, uprkos svojoj ljudskoj prošlosti. Šta ćeš - druge kulture, drugi običaji.
     "Otimari me za prijem", odsekla je (njene čeljusti su to doslovno učinile), ne udostojivši se da otkrije zašto.
     Groton uskipe na njen ton... ali je njegovo telo bilo već u pokretu, žureći ka ormariću, lako otvarajući voštani pečat, vadeći četkastu napravu, i prilazeći ženki s dužnim poštovanjem.
     Ovaj put je bio siguran da je postupak nevoljan. Telo u kojem se nalazio bilo je snažno uslovljeno. Ako ne bi sve vreme održavao svesnu kontrolu, išlo bi samo za svojim poslom.
     On/ono prolazilo je četkom kroz krzno njenog trupa, a neko električno međudejstvo činilo je da vlasi posvetle i uzdignu se pri svakom pokretu. Groton je pustio da se radnja odvija dok je u sebi proučavao situaciju. Negde je moralo da postoji objašnjenje, um koji je pripadao ovom telu...
     Postojalo je. Onako lako kako mu je došla želja da ispita problem, ukazao se i odgovor.
     On je bio trut: družbenik matice. Od njega se nije očekivalo drugo do da udovoljava svim željama svoje gospodarice. Zauzvrat je uživao poštovanje i sve najbolje u materijalnom pogledu... onoliko dugo koliko bude u njenoj milosti.
     "Donesi novu četku", reče ona. Nije objasnila šta je falilo ovoj. A i što bi? Trut nije trebalo da zna. Trebalo je samo da sluša.
     Našao se u hodniku i već je zamicao prema skladištu pre nego što je shvatio šta radi. Možda je tako bilo bolje: šta bi tu mogao njegov ljudski um, sem da oteža već nepodnošljivu situaciju?
     "Statičku četku za maticu", obrecnuo se na službenika, i sam škljocnuvši čeljustima obraćajući se nižem od sebe. Ovo je bila prva radilica koju je video: naoko bespolno biće, po građi slično njemu ali samo sa dve trećine njegovog stasa.
     Radilica je glumila da ga ne čuje, idući za svojim poslom bez zastanka. Ovo je bilo nečuveno nepoštovanje... ali on tu nije mogao ništa. Bio je trut koga su se zasitili, i radilice su to znale. Uskoro će biti sasvim odbačen i bespolci će imati sadističko zadovoljstvo da ga puste da umre od gladi. Bio je nesposoban da se snađe ako mu radilice ne daju hranu; on i matica bili su kraljevskog roda, i bila im je potrebna posluga da prežive. Telo mu se napelo u nemoćnom besu.
     Groton-čovek posmatrao je situaciju s manje pristrasnosti. Shvatio je da je uslovljenost, a ne fizička nesposobnost, činila truta zavisnim. Ni njemu se nije dopadalo poniženje, ali je bio svestan da postoji mnogo stvarnija opasnost. Ako suviše zakasni s izvršenjem zadatka, matičina preka narav smesta će se iskaliti na njemu... kao što se nadala ova drska radilica. Stvorenje je zlobno ubrzavalo njegovo stradanje.
     A godinu dana ranije nije bilo ovako, sećao se kroz trutov um. Tada je, preplavljen matičinom naklonošću, bio predmet doslovnog obožavanja. Bespolci su se lomili da mu učine bilo kakvu uslugu. Činilo se da drži sve konce u šaci.
     Slatka iluzija! Sada je razumeo da je bio samo predmet, na raspolaganju kako matici tako i radilicama, bez značaja ni za nju niti za njih, osim po potrebi. Znao je da bi neizbežno došlo do ovoga, jer su sve Matice plitkoumne... ali je, svojstveno trutu, verovao da to ne važi za njega.
     Groton nije smatrao sebe nasilnim čovekom, ali su emocije prezrenog bića kakvo je bio trut uticale na hladniji ljudski um, i izazvale nesvojstvenu reakciju. Nesvojstvenu za oba bića. Trut je bio stvorenje osećanja, što je priličilo kraljevskom družbeniku; Groton je bio čovek od akcije. Kombinacija ovo dvoje pretvorila je nemoć u silu, možda i više nego u prenesenom značenju.
     Zamahnuo je dvema bočnim rukama preko tezge i zgrabio radilicu za ramena. Podigao ju je, i lako stvorenje zamlatara u vazduhu.
     Groton ju je držao tako na trenutak, puštajući da oseti veliku fizičku snagu truta... snagu koja je lako mogla da je smrvi. Nisu bile potrebne reči. Radilici od prepasti i užasa poteče preživak iz usta. Trut je učinio nešto nezamislivo: postupio je po svojoj volji. Lakše se moglo zamisliti da bespolac oplodi maticu.
     Spustio ju je, i sledećeg trenutka je dobio četku i već je žurio gospodarici. Potrajaće dok ona radilica ponovo dopusti svojoj učtivosti da se uspava... i glas će se proneti okolo.
     Prerano su se ponadali padu ovog truta.
     Na žalost, učenje pameti jedne pakosne radilice nije promenilo suštinu njegovog položaja. Matici jeste dosadio, i ukoliko ne preduzme nešto da ostane u njenoj milosti, sudbina mu je bila zapečaćena. Demonstracija snage bila je dovoljna da zadivi prostu radilicu... ali ne i maticu.
     Trutovo telo treslo se u grču i strahu. Čin u kome je upravo učestvovao bio je očito stran njegovoj prirodi, i nije razumeo šta ga je nagnalo na to. Posednut od snažnijeg uma, uglavnom se prepuštao ravnodušnosti, čuvajući se od nevolje tako što se pravio da je nije svestan. Čak su i povremeni uzleti osećanja bili uglavnom dobro obuzdavani, iznutra.
     Groton ga umiri, otkrivši da odgovara na njegove naloge podjednako uslužno kao na matičine. Ali sada je znao... i Groton je osećao njegovo ushićenje i nemir.
     Ako je već bilo potrebno da zauzme nečije telo, ovo je bilo očigledno dobar izbor. Trut je imao veliku telesnu snagu, položaj od ogromnog mogućeg uticaja... i veoma malu snagu volje. To ipak nije objašnjavalo zašto je baš on, Harold Groton, bio izabran da postane deo ove slike. Kako je njegovo traganje za prirodom galaktičke civilizacije pošlo ovim putem?
     Verovatno je neke odgovore mogao da nađe u trutovom umu... ali bi bilo zamorno iskopavati ih, i preuređivati tako da postanu razumljivi. Postojalo je stotinu puta više podataka od onoliko koliko mu je bilo potrebno, podataka bitnih samo za trutov život, a ne za njegov.
     Kraljica ga pogleda jednim okom, da pokaže nezadovoljstvo zbog sitnog zakašnjenja, ali nije digla prašinu oko toga. Bio je podnošljivo uspešan... ovaj put.
     Komunikacijski ekran ožive pre nego što je dovršio timarenje. "Gospodarice", reče bespolac na ekranu, s poštovanjem, sa sklopljenim trećim okom u prisustvu kraljevskog bića.
     "Zar već kriza?"
     "Felački borbeni mesec materijalizovao se na četiri tvaja odavde."
     Groton oseti reakciju svog domaćina. Tvaj je bio jedinica za merenje prostorne udaljenosti, jednaka otprilike osamdeset pet svetlosnih sekundi. Felci - neprijatelji - bili su na manje od šest svetlosnih minuta.
     "Tako brzo! Tako blizu!" uzviknu matica ljutito. "Kako su znali?"
     Ali nije čekala na odgovor. Očigledno je neko prodao podatke, i Felci su pošli za ovom ekspedicijom. Inače ne bi mogli da je prate kroz svemir dovoljno brzo, jer bi im za to bile potrebne godine osmatranja brzinom svetlosti.
     Matica je već hitala niz hodnik, brzinom koja je ostavila bez daha čak i truta. Bila je veličanstven primerak, velika i gipka i snažna, stvor koji ne samo da je bio rođen da zapoveda, već i stvoren iz vekova zapovedanja.
     Nadzorne radilice već su se bile okupile u predvorju kraljevskih odaja. "Da vidim vaš borbeni poredak", odseče matica, bez potrebe da moli ili da bude učtiva.
     Pojavi se kugla svetlosti, sa sjajnim tačkama u sebi. Mapa svemira, shvati Groton, koja je pokrivala obim prečnika pola svetlosnog sata. U njoj se nalazilo sunce, nekoliko planeta, i dva slobodna meseca: matičin borbeni mesec i onaj Felka.
     Sunce? Ne, trutovo pamćenje ga popravi: to je bio samo simbol za njihovu ciljnu tačku, predviđeni položaj stanice. Nije bilo sunca u krugu od dve svetlosne godine.
     Povećanje naraste u odgovor na jedan zapovedni pokret matice, i pojavi se poredak brodova. Matičin mesec bio je okružen teškim brodovljem... ali je već sličan oklop izlazio i iz neprijateljskog meseca.
     "Kakav je ovo raspored?" upita matica. "Probiće ga za nekoliko sati."
     "U poslednjoj akciji ostali smo bez taktičara", oprezno je podseti najviši oficir. "A nismo uzimali zamenu."
     "Prirodno da niste. Neću tuđince u mojoj košnici. Šta je sa sledećim jajetom-taktičarem? Zar se još nije izleglo?"
     Matica je pomalo podsećala Grotona na nekoga. Hoće li njena sledeća primedba biti kako mora o svemu sama da se brine?
     "To sam ja", reče oficir u odgovor na njeno pitanje. "Ali neprijatelj nas je iznenadio a ja nemam dovoljno iskustva."
     Matica je namršteno posmatrala kuglu. "I moj trut bi napravio bolji poredak", reče.
     Oficir se skoro odvaži da pokaže gnev zbog omalovažavanja. "Možda bi vaš trut trebalo da preuzme taktičku komandu."
     Trutov um prože vatra besa na ovaj dobro usmeren sarkazam. Trut ga nikada ne bi ispoljio niti nagovestio u matičinom prisustvu; ali Groton, zatečen žestinom osećanja, jeste.
     "Trut će preuzeti komandu", reče, trostrukom rezonancom glasnih žica.
     Matica se okrenu, spremna da ga izgrdi - takva grdnja imala bi snagu izgona - ali promeni mišljenje. "Tačno... preuzeće. Ti... taktičaru, ostaćeš uz njega kao pomoćnik. Biće to zanimljivo iskustvo za tebe."
     I tako mu je jedan jedini neoprezan ispad uvalio zvezdanu odgovornost. Matičine ćudi bile su bezdušne.
     Groton očajnički proveri svoje izvore podataka. Trut-um bio je preplavljen užasom, poput čoveka koji je glasno provetrio creva dok je pozdravljao zastavu svoje zemlje. Morao je da se razdvoji od njegovog duševnog stanja i da skoro sasvim potisne taj um, da ne bi i njega obuzela malodušnost. Ovo je značilo preuzeti većinu preostalih funkcija i odreći se svoje banke podataka. Postao je trut.
     No, ipak mu se činilo da šala nije bila tako bezobzirna kao što je trutov oslabljeni položaj ohrabrio radilice da poveruju. Trut je proveo nekoliko godina u najprisnijem služenju matici, i svakako je mnogo puta slušao kako komanduje. Trut je imao sposoban um i najbolje informacije; njegova stidljivost i zavisnost od matice bili su glavni razlog zbog koga je njegovo preuzimanje komande izgledalo smešno.
     Ni matica ni radilice nisu znale da je kontrolu preuzela odlučna ljudska narav. Trut je imao snažna osećanja i slabu preduzimljivost; Groton je bio umerenih osećanja i snažne volje. Kombinacija je mogla da znači slabost u oba odeljenja... ali, na sreću, ovaj put nije bilo tako. Ovaj crv je imao zube, kako je pokazalo iskustvo s radilicom iz skladišta.
     Matica je bila otišla, ostavivši ga da se čupa iz blata u koje se sam zaglibio.
     Taktičar-radilica čekao je kraj njega kao što mu je naređeno. Groton je primetio zbunjenost izazvanu ovim poslednjim poniženjem... ali je matičina reč ipak bila zakon. Oficir je, kao i on, bio sužanj sopstvene nepromišljenosti. Matica se na svoj način obračunavala sa drskošću, i ostale radilice su upravo dobile još jednu poduku.
     "Koji su neposredni ciljevi?" Groton upita oficira, rešen da da sve od sebe, pa šta bude.
     "Odbiti neprijatelja tako da stanica može da bude sklopljena i uključena, a mine postavljene", odgovori ovaj.
     "Mine će sprečiti buduće napade?"
     "Da."
     "Kakva je snaga Felka u odnosu na nas?"
     "Nadmoćniji su. Brojno, a ne u tehnici. Imali smo gubitaka prilikom prethodnih uključivanja."
     "Koliko imamo vremena?"
     "Vremena za šta?"
     Groton otkri još jednu slabost uma radilice. "Koliko imamo vremena pre nego što se protivnik probije i uništi stanicu?"
     "Oko šest sati... ukoliko ne uspemo da ih nadmudrimo ili oteramo." Vreme je bilo dato u tuđinskim jedinicama, ali Groton nije imao poteškoća da shvati.
     Proučavao je kuglu-mapu. "Nameravate da čekate da nas napadnu?"
     "Da."
     "Zašto?"
     "Kako inače da saznamo njihovu taktiku?" Imao naređenja ili ne, oficir je pokazivao nedovoljno poštovanja prema trutu. Grotona je to podsetilo na jedno donekle slično, davno iskustvo. Tada su to bili srednješkolci. Ni sada, kao ni tada, nije imao većeg uticaja, bez obzira na teorijsku situaciju: ili će se sam izboriti s ovim ili će ga odneti voda.
     "Ipak," reče, "s njihovim brodovima onako zbijenim i u punoj brzini, naše raštrkane jedinice ne mogu se nadati da će ih sve zaustaviti. A jedan brod je dovoljan da uništi stanicu."
     Bespolac ga nije udostojio odgovora.
     "Nemate priručnike o strategiji?"
     "Naravno da nemamo. Taktičar uči iz iskustva."
     Vojnički um! "Ukoliko ostane živ."
     "Da", složi se oficir. "Moj prethodnik..."
     "A Felci su slično organizovani? Nema proučavanja istorijskih iskustava?"
     "Koliko ja znam, tako je. Kako bi drugačije bilo?"
     Kako bi i moglo da bude, zaista!
     Činilo se da je miroljubivi ali praktični Zemljanin bio podjednako sposoban da vodi taktiku galaktičke bitke koliko i galaktički štabovi.
     "U redu. Prenesi ovo naređenje: svi brodovi, ponavljam, svi brodovi odmah da se upute prema borbenom mesecu Felka i da tamo napadnu bez opkoljavanja."
     Oficir, u skladu sa svojom prirodom, prenese naređenje. Groton začu kako kontrolor daje uputstva svakom brodu posebno. A onda, razmislivši o tome, oficir se pobuni. "Kako?"
     "Biće da nisi čuo za izreku 'Napad je najbolja odbrana'?"
     "Bogami, nisam."
     "E, onda je unesi u iskustvo, kada vidiš kako izgleda na delu. Znamo da ne možemo da sprečimo njihov napad ako čekamo da se razvije, niti da se nadamo da ćemo ih nadjačati u normalnom sučeljavanju... ali naši brodovi ipak imaju prednost od nekoliko časova u uspostavljanju poretka. Možemo da napadnemo Felke pre nego što oni napadnu nas."
     "Ali, bez odbrane..."
     "Sačekaj i videćeš." A u sebi se molio da mu se ovaj hrabri rizik isplati. Jer, obično nije bio kockar. Zamenjivao je gotovo siguran poraz polovičnim izgledima na pobedu... No, da je bio pravi taktičar, možda bi znao kako da odigra s izgledima dva prema jedan, ili tri prema jedan u svoju korist. "A sada ćemo nas dvojica da se ukrcamo na komandni brod flote", dovršio je.
     Ovo je izazvalo novu pometnju. Činilo se da su zapovednici mornaričkih operacija uglavnom bezbedno sedeli unutar mesečeve baze i skakali na drugi položaj u svemiru kada bi se tok bitke okrenuo protiv njih. Nikakvo čudo što su gubici umeli da budu tako teški!
     Nije imao vremena da se bavi odlikama broda na koji se ukrcao. Bila je to standardna krstarica, teško naoružana, spora u manevrisanju ali sposobna za velike brzine pod jednokratnim ubrzanjima.
     Tri sata kasnije bili su bliže protivničkom mesecu nego svom. Flota Felka se još pojavljivala, iako je sada tek otprilike njena polovina bila raspoređena oko svoje baze.
     "Rasporedite naše brodove u tri klina", reče Groton. "Neka napadnu istovremeno sa tri strane." I to bi učinjeno.
     Neprijateljska flota se rasporedila da dočeka njihov napad. "Zašto se ne grupišu i napadnu našu stanicu?" upita oficir, zaprepašćen.
     "Da li bi ti napao neprijateljsku matičnu bazu... da su ti potrebni brodovi da spaseš sopstvenu kožu?"
     "Kožu?"
     "Oklop. Hitinski omotač. Lično dostojanstvo."
     "A, da. Samoočuvanje."
     Jedna radilica nižeg čina izvesti: "Felački zapovednik ima poruku za matičinog zapovednika."
     "Da li je bezbedno primiti je?"
     "Da", odgovori oficir. "Felci važe za časne protivnike u borbi."
     "Onda da je vidimo. Možda želi da pregovara."
     "Pregovara?"
     "Zar se nikada ne pogađate oko sporazuma koji nije potpuna pobeda?"
     "Pogađamo?"
     Groton slegnu ramenima i obrati pažnju na komunikacijski ekran. Pojavi se slika dvookog bića s ugnutim licem, čovekolikog na svoj način. Zar zaista izgledamo tako ružno? pitao se, već naviknut na školjkasto glatke konture žitelja košnice.
     Zapovednik Felka progovori zvižducima iz napućenih otromboljenih usana, ali je postojao tekući prevod. "Zapovedniče, zadivljen sam vašom tehnikom." Nije bilo prilike za normalan razgovor, pošto je postojalo kašnjenje od skoro minuta, zbog ograničenja komunikacije svetlosnom brzinom. Kada brzo opštenje postane izvodljivo, naći će se skoro na protivničkom mesecu. "Nisam očekivao ovakvu inicijativu matičinih snaga. Iz lakoće kojom menjate poredak, zapovedniče, zaključujem da se nalaze na jednom od brodova u blizini. To je dokaz hrabrosti, i daje vam taktičku prednost nada mnom, budući da moja naređenja mnogo više kasne nego vaša. Ovlašćen sam da vam ponudim visoke počasti u našoj mornarici, ako odlučite da prebegnete na našu stranu."
     Groton je stajao ispred nemog ekrana, zapanjen ovakvom drskošću. "On gubi... i zato nudi protivniku položaj!"
     "Felci su prepredeni", složi se oficir ravnodušno. "Tako smo izgubili mog prethodnika."
     "Prebegao je?"
     "Pokušao je. Ali, matica je dočula i otkinula mu glavu. Zadatak je uspešno obavljen."
     Groton je sve više poštovao maticu. Ona je, barem, bila nepokolebljivo privržena svojoj strani. Naravno, ona je uglavnom sama bila svoja strana...
     A opet, pomisao na otvorenu kupovinu protivnika... "U redu, pošalji im moju sliku", reče gnevno. "Samo to. Videćemo da li će se Felci drznuti da podmite matičinog truta."
     Za dva minuta je dobio odgovor. "Slučaj je hteo", odzviždao je zapovednik Felka, "da držimo kao taoca jednu vašu maticu, zarobljenu prilikom jednog srećnog manevra. Njen trut je na žalost umro. Bila je usamljena godinu dana, iako smo joj dozvolili razumnu pratnju njenih bespolaca, izleženih iz nekoliko preostalih jaja koja je sačuvala. Verujem da se dugo ne bi zamorila od usluga upotrebljivog družbenika, znajući da ne može da ga zameni novim. Kao što znate, naklonost prema pojedinim trutovima obično je kratkog veka... dve ili tri godine. Mogu da uredim da vas spojim s njom."
     Groton je ponovo bio u čudu. Dokle je ovo stvorenje bilo spremno da ide? Trutovo pamćenje potvrdilo mu je da su Felci pre nekog vremena presreli jednu isturenu jedinicu, koja je imala maticu, i da matica nije mogla da odgaji sebi truta iz jajeta. U ovoj kulturi nije se znalo za incest.
     Trutov um je vapio da ga sasluša. Ispostavilo se da je ponuda veoma privlačna, pogotovu onom koji je bio suočen s izgledom skorog razdvajanja od sadašnje matice. Trut je mogao da živi onoliko dugo koliko i Matica... kada bi mu bilo dopušteno. A to je značilo decenijama. Felci nisu lagali - ponuda je bila vredna.
     Žao mi je, Groton reče Trutu. A zatim, oficiru: "Kaži Felku da gleda kako će da se odbrani. Ovaj zapovednik neće biti kupljen ničijom ložnicom."
     U čekanju između dve poruke, oficir se vrpoljio, a onda progovori. "Molim dopuštenje da izrazim mišljenje." Treće oko je sada bilo pokriveno kapkom.
     "Dopušteno, ukoliko bude kratko."
     "Mislio sam da je uvreda služiti pod komandom truta. Pogrešio sam."
     "Svi mi grešimo", reče Groton, dirnut ali ne zaboravljajući da bi bilo pogrešno pokazati mekoću sa svoje strane. Zadatak još nije bio izvršen. Sve više je cenio nauk koji je stekao tokom ranijeg mučnog iskustva s učiteljevanjem. Tada je nastradao samo njegov ponos i samopouzdanje, a sada su bile na kocki hiljade života.
     Treća poruka je pokazala da Felk još nije odustao. "Pokazali ste pohvalnu privrženost svojoj matici. Ali, da li ste dobro promislili o prirodi svoje privrženosti vašoj vrsti, i drugim tehnološkim vrstama? Svakako ste dovoljno umni da pojmite da će ova stanica, i buduće koje planirate, biti štetne po sve nas. Mi samo tražimo pravo da putujemo... a ipak će to biti dozvoljeno samo po jednoj vrsti u hiljadu, ako stanice prorade. Ni vaša ni moja vrsta nisu među izabranima. Zašto pristajete da budete oruđe razarača?"
     Razarač! Odjednom mu se razjasnilo značenje svega ovoga. Sudelovao je u nastanku stanice razarača... možda baš one koja je izbrisala najbolje zemaljske umove. Koja će ih izbrisati, jer je ovo čemu je prisustvovao morala da bude prošlost, stara najmanje petnaest hiljada godina. Njegovo mistično putovanje završilo se na cilju: nije moglo biti značajnijeg događaja.
     I našao se na pogrešnoj strani.
     Ili nije? Naučio je, u svom ljudskom životu, da oprezno prilazi stvarima. Matica se svakako nije bez valjanog razloga upustila u silne muke i opasnosti da postavi prepreku koja će onemogućiti njenoj sopstvenoj vrsti upotrebu svemirskih puteva. Trebalo bi da sagleda taj razlog pre nego što donese odluku.
     U međuvremenu je imao pred sobom opipljiv problem protivničke flote. Ako je ne uništi, ona će uništiti njega, i učiniti njegovu odluku manje važnom od njegove neodlučnosti. Ukoliko ne prebegne... Ali to bi osudilo stanicu na propast, i moglo bi da bude pogrešno.
     "Pošaljite ovakav odgovor", reče. "PORUKA PRIMLJENA. PREDLAŽEM DA SE POVUČETE."
     Oficir posluša, a onda se vrati na pitanje naređenja. "Očekujete da će se Felk povući samo zato što ste to tražili od njega?"
     "Videćemo."
     Uskoro i videše. Felački brodovi usporiše, načiniše zaokret i povukoše se prema bazi. Polako su uplovljavali u svoj mesec, u uređenom poretku.
     "Prevara!" reče oficir.
     "Ti mi reče da su Felci časni."
     Oficir je izgledao zbunjeno.
     Prođe još vremena. Uplovio je i poslednji brod, dok je Groton držao svoju flotu na odstojanju, zabranivši otvaranje vatre. Tri sata su opkoljavali mesec na bezbednoj razdaljini. A onda on nestade.
     Oslobađanje gravitacijske sile potrese matičinu flotu, prevrćući brodove i odbacujući ih unazad. Prostor je bio stegnut u čvor i probijen, da bi se odmah zacelio. Nije bilo sumnje da se felačka flota povukla.
     "Iskočiće s druge strane, blizu stanice razarača", predviđao je oficir. "U svakom slučaju, nije rekao da neće."
     Ali, Felci se nisu vratili. U toku sledećih dvanaest sati inženjerski brodovi su postavili mine i uključili njihove detonatore i tragače. Područje je postalo nepristupačno. Mina nije mogla da se kreće, ali je bila neprikosnovena u svom delu svemira. Sve što bi joj se približilo, čak i cela flota, bilo bi razneseno, ukoliko ne bi posedovalo poništavajući šifrovani signal. Matičina flota ga je imala, naravno, ali je on bio strogo čuvana tajna, poznata samo matici.
     Matičin mesec odvojio se od stanice razarača i sačekao da brodovi zauzmu svoje položaje. Kada se stanica zagrejala, proradilo je njeno strahovito gravitacijsko polje, privlačeći mesec u orbitu oko nje, iako joj je prečnik bio samo dve milje, nasuprot mesečevom od dve hiljade. Dečja igra, za ovu tehnologiju: sila teže mogla se uključiti i isključiti kao da je obično magnetno polje. Stanica je verovatno počivala u nula-G na mesecu, da ne bi bila smrvljena prilikom skladištenja. Pomisao da je čitavo čudesno ustrojstvo kakvo beše postrojenje razaračevo predstavljalo za maticu samo pitanje pravilnog sklapanja...!
     Onda se uključio razaračev signal, i Groton je znao da se širi u pravilnom krugu svetlosnom brzinom. Svaki mesec koji bi se projektovao unutra, ne bi se više projektovao napolje... a šest mina bi dovršile ako bi štogod preostalo.
     "Molim dopuštenje da postavim pitanje."
     Groton je sada razlikovao signale košnice. Reč je bila o nečemu važnom za oficira. "Govori."
     "Kako ste zaključili da će se Felk povući na zahtev? U vašem razgovoru nisam otkrio ništa što bi ukazalo na takav postupak." Zastao je. "Želja mi je da učim, jer sam zapazio da ste izvršili zadatak bez izgubljenog broda, što meni zacelo ne bi uspelo."
     Bilo je to pitanje na koje Groton nije bio naročito voljan da odgovori, ali je osećao obavezu da da ozbiljan odgovor na ozbiljno pitanje. "Postavi se u položaj zapovednika Felaka", reče, pronašavši posredan način da to učini.
     "Da prebegnem Felcima?"
     Jao! "Ne... hoću da kažem, zamisli da si u njegovoj situaciji. Pojavljuješ se iz prostornog zakrivljenja da organizuješ napad, i umesto toga vidiš kako neprijatelj, iako sa slabijim snagama, napada tebe. Šta bi učinio?"
     Oficir se ućuta, navikavajući se na novi način razmišljanja. "Sačekao bih dalji razvoj događaja", reče konačno. "Bilo bi potrebno da saznam kakva je to prednost koja je protivnika učinila tako odvažnim."
     "Upravo tako. A ako se on kreće s takvom lakoćom i pouzdanjem da se ti nađeš u podređenom položaju uprkos nadmoćnoj sili?"
     Ovaj razmisli još malo. "Pokušao bih da pridobijem njihovog zapovednika." Onda se njegova srednja ruka podiže u gestu iznenadnog otkrovenja, a srednje oko zatrepta. "Pa to je ono što je Felk i učinio!"
     "Jeste. Šta ako ne uspeš da potkupiš protivničkog stratega?"
     "Pokušao bih da časno pregovaram." Ponovo je zaćutao, prisvajajući iz stvarnih događaja. "Nastojao bih... da utičem na zapovednikovu odanost njegovoj vrsti, i pokušao bih da ga ubedim da su nam ciljevi zajednički. Ali... ne suviše očigledno, da ne uvredim njegovu čast."
     "A ako on pristane da razmisli o tome?"
     "Ako bi moj položaj već bio dovoljno težak da ga preokrenem, morao bih da mu prepustim konačnu odluku. Možda bi taj zapovednik... promenio mišljenje... kada bi malo razmislio." Pogledao ga je. "Smem li..."
     "Ne smeš. Možda ćeš i sam moći da zaključiš kakva će biti moja odluka."
     Oficir ostade nem, prihvatajući to. Groton se nadao da će mu umni napor koristiti i da će u budućnosti biti bolji taktičar. U poslednjih nekoliko sati svakako je prevalio dug put.
     Zaista, kakva će biti njegova odluka? Ovo mu je bila prilika da izmeni istoriju, možda čak da omogući svojoj vrsti - čovečanstvu - slobodu svemir-skih putovanja. Ova je avantura, s jedne strane, mogla da bude san, vizija; ali je, s druge, bio siguran da je stvarna. Sada je shvatao zašto je Ajvo bio nevoljan da olako zaboravi svoj doživljaj u Tiru.
     Telo, koje je ostalo u polaznoj tački, lako je moglo biti samo kulisa; veći deo stvarnosti bio je ovde.
     Da učini nešto sada, da uništi stanicu razarača pre nego što ova izbriše hiljadu putujućih vrsta za svaku kojoj će pomoći da se razvije? Mogao je da ispali salvu, sa svog komandnog broda, koja bi oštetila mehanizam stanice. Kakvo pravo je imala matica da unazadi veći deo Galaksije na takav način?
     Odlučio je da ne dela bez podataka. Bio bi to čin predrasude, i možda bi samo ubrzao katastrofu. Ako hoće da sazna matičine motive, mora da je pita.
     Čekala ga je, kada je operacija bila okončana. "Trute, ovo si odigrao za svaku pohvalu. Očekivala sam da ću morati da se povučem na neku drugu postaju, prilikom upada neprijatelja, možda čak da te ostavim ovde, ali si me iznenadio, pobedio si. Šta se to dogodilo s tobom?"
     Pokušao je da kaže "Ponekad i crv ima zube", ali to ispade, u ovoj situaciji: "S vremena na vreme događa se da anelid poseduje dentalni aparat."
     "Rekla bih da si me ubedio. U ovom trenutku ne bi bilo korisno uzeti novog truta", reče ona. "Ovamo, voljeni moj."
     Shvativši njenu nameru, Groton pokuša da se odupre. Uprkos svom sadašnjem telu, bio je čovek, a nevera mu nije bila u prirodi. Kako da pogleda Beatriks u oči, ako...?
     Ali se trutovo telo već uputilo prema svojoj sudbini. Matica je bila gospodarica, dvostruki princip u jednom, u ovoj zajednici. Bila je supruga i vladar, neodoljiva u oba svojstva. Trutova motorna reakcija ovde je bila nesvesna. Groton je mogao da posmatra, ali ne i da ga kontroliše.
     Iz grbe ispred njegove srednje noge izduži se organ određene namene. Ruke i noge posegnuše da je obgrle, na način koji je izgledao neobično za ovakvu priliku, i čin prisnosti otpoče.
     Trajala je dugo, ova oplodnja nekoliko desetina jaja; on je potom, iscrpljen, zaspao. Telo mu je bilo isceđeno na doslovniji način nego što se to dešavalo kod ljudskog polnog čina.
     Kada se probudio, Groton je bio umoran ali ponovo gospodar... i obdaren jedinstvenom spoznajom značenja silovanja.
     "Trute!" začu se matičin glas... i on se opet nađe na nogama na njenu zapovest. Njegova prevlast je išla samo dotle dokle je ona dopuštala - nije bio u stanju da odbije direktno naređenje.
     "Otimari me", reče ona kada joj je prišao. Ništa se nije promenilo.
     "Kakva je svrha razarača?" upitao je dok je radio, srećan što može bar da razgovara s njom.
     "Horven zna", reče ona. "Da te pošaljem njemu u svoje ime? Odmah zatim, jer joj takva beše volja, donese odluku. "Otimari se, nahrani i idi. Ja ću da polažem jaja."
     Pokorno je upotrebio četku na svom krznu, manje lepom nego njeno, a zatim je pošao da uzme obrok kraljevskog nektara.
     Ko je, i šta je bio Horven? Trut nikada nije bio radoznao, te je stoga sasvim malo znao o tome. Horven je bio pripadnik stare, civilizovane vrste - vrste koja nije htela da trguje s drugima, niti da razgovara. A ipak je jedan njen pripadnik obitavao u ovom mesecu.
     Pretražio je trutova sećanja. Matica je u tri prethodne prilike silazila u duboki Horvenov stan, uvek posle postavljanja stanica razarača. Po njenom povratku, mesec bi započinjao proces prelaska, posle koga bi usledilo postavljanje nove jedinice. Da li je podnosila izveštaje? Primala naređenja? Za truta je ovo bila neprihvatljiva pomisao. Matica se nikom nije klanjala.
     Čemu, onda, ova ustaljena hodočašća? Šta se zbivalo između njih, matice i tajanstvenog tuđinca?
     Uskoro će saznati.
     Matica ga je smestila u vozilo za silazak, na način koji je bio skoro strastan. "Ne zadržavaj se dugo, muško moje."
     Kapsula je bila prozirna; unutra su se probijale slike koje su ga činile nespokojnim; glatki metalni zidovi gornjih spratova pretvorili su se u goli kamen dok je vozilo padalo velikom brzinom. Povremeno mu se činilo da putuje kroz prirodne pećine; nekad bi zidovi bili tako blizu da je prolaz podsećao na tunel. Jednom je blesnula svetlost, kao da se vozi kroz oganj pakla.
     Izgledalo je da Horven voli samoću.
     Šta da kaže na to? Nije imao pojma.
     Bar je znao da se može otići u takvu posetu, i vratiti se čitav. Kakav god je posao imala jedna vrsta s drugom, nije bio opasan. Trutov um u njemu svejedno je bulaznio od straha.
     Je li bilo u redu da tako bezobzirno koristi ovo telo? Imao je kontrolu, i upotrebljavao je nemilosrdno. Kako bi se osećao kada bi tuđinski um zaposeo njegovo telo i potisnuo više centre mozga?
     "Uveren sam da je ovo privremena pojava", poručio je trutu. "Kada dovršim svoj posao ovde, telo će ti biti vraćeno."
     Tu ga iznenadi snažniji izliv užasa nego ikad ranije.
     Kapsula se zaustavila pre nego što je imao priliku da sazna razlog za ovakvu reakciju. Stranica kapsule se otvorila i vozilo se zaljuljalo da ga izbaci.
     Pogledao je oko sebe. Nalazio se u prostranom hodniku, na kružnoj platformi. Pred njim je stajala čovekolika figura, umotana u široku odoru. Glava joj je bila neljudska na način koji nije mogao da odredi. Kao da njegova tri oka nisu mogla da je jasno vide. Da su mogla, bio je siguran da bi video zaista tuđinske crte... tuđinske na način koji njegova mašta nije umela da zamisli. Oči su zbog nečega bile nemoćne da ih prate, kad god bi pogledao, bez obzira da li je upotrebljavao jedno ili dva ili sva tri oka odjednom. Utisak je bio izluđujući, veoma nalik na pomračenja na Zemlji: direktan pogled bio je manje uspešan nego periferan.
     "Dobro došao, Harolde", obrati mu se biće. Glas mu je, kao i lice, bio neodredljiv; možda se obraćalo telepatski.
     "Nisam siguran da..."
     Načinilo je dobroćudan, zamagljen pokret. "Naravno da te znamo, Harolde. Veoma cenimo tvoje teško putovanje ovamo. Ti si jedini Zemljanin koji je uključen u naš poduhvat, i shvatamo koliko je hrabrosti potrebno za to."
     Groton nije bio svestan nekakvog posebnog čina hrabrosti, a ovakav razvoj događaja razlikovao se od svega što je mogao da očekuje, a kamoli da se uplaši. "Vi znate odakle... iz kog vremena dolazim?"
     "Oko sto miliona godina posle ovog, iz vremena Treće opsade. Imamo izvestan broj dobrovoljaca iz tog vremena, zato što tadašnje kulture imaju bolje viđenje istorije."
     "Mislio sam da sam matičin glasnik. Nosim telo njenog družbenika."
     "I jesi", reče Horven, kao da je tek sada primetio. "To znači da je poslednja jedinica na mestu i aktivirana, i da možemo da pređemo na sledeću. Započeću proces."
     "Vi se starate za sabijanje gravitacije? Mislio sam da matica..."
     "Kada se jedinica jednom uključi, obične vrste ne mogu da se prilagode Putniku", objasni Horven blago. "Nekoliko stotina članova posade mora biti rastopljeno, što znači da treba da budu izloženi Putniku. Ja ću rukovoditi izlaganjem."
     Naravno! Razarač je blokirao tu makroskopsku frekvenciju, baš kako je primetio Ajvo, onemogućujući većini umova da crpu vangalaktičko znanje. Ajvo ga je podesio za potrebe svoje grupe; Horven...
     "Vi ste jedan-među-hiljadu!" uzviknu Groton. "Vrsta koja je imuna na razarač."
     Horven stavi na glavu šlem veoma zemaljskog izgleda i dodirnu ploču. "Biće nekoliko faza", reče. "Ovo će potrajati, ali će biti zaposlen samo deo mog uma. Molim te da ne prekidamo razgovor."
     Matičine radilice, shvati Groton, mora da su se svrstavale u kolone i prolazile kroz Putnikov zrak, baš kao što su on i Beatriks i Afra, kada ih je Ajvo poveo pored pritajenog razarača. Ali Horven mora da je vodio desetine njih odjednom! "Vi... vi ste tvorci razarača!"
     "Mi smo - sa drugim rasama - njegovi idejni tvorci", priznade Horven. "Ne možemo, međutim, da sklapamo i postavljamo pojedine stanice."
     "Zašto to radite? Zašto zadržavate jedini pravi svemirski pogon za sebe?"
     "Tako mora biti." Ispod šlema su treperila svetla, i Groton se pitao kakvi su vodovi bili upotrebljeni. Glavni za vezu s makroskopom, naravno, i sporedni vodovi za gornje spratove...
     "Čekaj! Moram da se vratim gore pre nego što počne proces." Faze su verovatno postojale, ali ako propusti poslednju, to će biti kraj, za njega.
     "Zašto? Tebe je sudbina dodelila nama."
     "Zaista?" Bio je zbunjen.
     "Opteretili smo represivnu stranu terazija. Postavljeni su razarači. Sada moramo da izjednačimo težinu druge strane, inače će zadatak ostati tek polovično izvršen. Ovde će me zameniti drugi predstavnik; ti i ja idemo na Horv."
     "I ja treba... da učestvujem i na drugoj strani? Iako nisam siguran ni da se slažem i s ovom stranom?"
     "Izvinjavam se zbog površnosti", reče Horven. "Zaboravio sam da nisi dovoljno obavešten, pošto se tvoja vrsta razvila mnogo miliona godina pošto je moja nestala."
     "Putnik je jednom već uništio civilizaciju u našoj Galaksiji, a možda i više puta. Ova moć svemirskog putovanja suviše je krupna stvar za mlade vrste; ona takođe oslobađa i pojačava njihove destruktivne nagone. Stoga smo mi, pripadnici Druge civilizacije, podigavši se iz ruševina Prve, morali da preduzmemo odbrambene mere za slučaj Druge opsade. Samo mi koji smo se odrekli nasilja, možemo bezbedno da putujemo od zvezde do zvezde. Na taj način ćemo sačuvati galaktičku civilizaciju dok se ne završi Opsada."
     Konačno su svi delovi počeli da se uklapaju. Sada se setio odlomka... prošlosti?... što ga je čuo ili pročitao na nekom mestu, koji je išao u prilog ovom objašnjenju. "Razarač... pogađa samo zloćudne umove?"
     "Ne, ne zloćudne umove. Biti primitivan ne znači biti zao. To je neophodna etapa u evoluciji odrasle vrste. Ali, dok ona ne prođe, vrsta mora biti sačuvana od sebe same. Mora da ostane vezana za matičnu planetu i njenu neposrednu okolinu. Nije joj dato pravo da stupa u galaktičke veze... osim čiste razmene poruka, naravno. Zrelost zahteva dugo učenje."
     "A vi Horveni ste jedna od odraslih vrsta?" Nameravao je da unese ironiju u glas, ali mu nije uspelo: već je verovao da su Horveni zaista zreli. "Zašto mlađe vrste moraju da rade za vas? Zašto sami ne postavljate stanice razarača?"
     "Zato što nema dovoljno agresivnosti u našoj prirodi. Mi umemo da smislimo represivnu strategiju ali nismo u stanju da je primenimo. Kada bi ta miroljubivost zamrla u nama, ni sami ne bismo mogli da preživimo razarač."
     Otuda ova privremena saradnja između preduzimljivih mlađih vrsta i pasivnih starijih. Jesu li bili u pravu? Da li je ovo bilo neophodno za spas civilizacije?
     Pomislio je na nebrojena nasilja u ljudskoj istoriji, i nije mogao da porekne potrebu za ovakvim korakom. Ljudi su uvek bili voljni, čak i željni, da utroše više snage na besmislene ratove nego na bilo kakav miroljubiv poduhvat. Vlade su svake godine trošile milijarde dolara, franaka, rubalja na ratovanje, prepuštajući svoje siromašne podanike gladi. Čovek bi bio isti i u svemiru, samo što bi ulozi bili veći.
     "Ja sam pripadnik mlade vrste", reče.
     "Rane etape u razvoje tvoje vrste, tačno. Nijedna vrsta nije sama po sebi stara ili mlada. Može biti da će zenit ljudske vrste biti mnogo značajniji nego onaj Horvena. Možda će nam to znati da kaže neki posetilac iz Četvrte opsade. Nadamo se da će mere koje smo ovde preduzeli osposobiti tvoju vrstu za takva postignuća."
     "I ja se nadam", reče Groton vatreno. A onda, prisetivši se, reče: "Kakva je druga strana terazija? Ako je ova strana prisilno očuvanje galaktičke civilizacije?
     "Istraživanje, razumevanje, saznanje. O prirodi Putnika, i razlozima zbog kojih nas ovako kažnjava. Civilizacija koja je razvila takvu tehnologiju toliko je iznad Horvena koliko su oni iznad matičine košnice. Njegova svrha ne može biti da spreči naš razvoj."
     "Zašto ne posetite izvor i uverite se?"
     "To je pokušano tokom Prve opsade. Ali naši prethodnici nisu bili u stanju da načine mape zakrivljenosti svemira pre nego što su se otisnuli u potragu, i vangalaktički pohodi nisu bili uspešni."
     "Šta je bilo s njima?"
     "Nikada se nisu vratili. Neki su preživeli, ali su njihovi prenosni mehanizmi postali neupotrebljivi."
     "Kako ste onda saznali za njih?"
     "Njihovi tragovi naknadno su otkriveni pomoću makroskopa."
     "Ali to je moglo da potraje milione godina, ako su bili u međugalaktičkom prostoru."
     "Tako je. Signale je zabeležila Druga civilizacija, a i oni su uspeli samo zato što su bili posebno upućeni i budni. Makroskop je obično od male koristi izvan naše Galaksije. Kada su signali bili prepoznati, bilo je kasno da se pođe u pomoć pošiljaocima, iako je u to vreme putovanje bilo moguće. Ali ove žrtve su pomogle da bude načinjena opšta mapa dubokog svemira, i donele odgovore o prirodi kretanja u njemu. Verujemo da sada možemo da dosegnemo druge galaksije u našem jatu."
     Međugalaktičko putovanje! "Nameravate, dakle, da saznate istinu o poreklu Putnika", reče Groton. Shvatio je da je to bio poduhvat sličan onom u koji se otisnula ljudska grupa. Verovali su da im je razarač neprijatelj, mada je u stvari bio prijatelj (doduše, mračan prijatelj); Zemlja je mogla biti opustošena mnogo puta od osvajačkih vrsta, da nije bilo te zaštite, i čovekova svest možda nikad ne bi dobila priliku da se razvije. Putnik je bio pravi neprijatelj... ali je i ovo bila samo pretpostavka, dok se ne utvrdi koliko je osnovana.
     "Tvoj poziv me dovodi u iskušenje", reče Groton. "Perspektiva takvih istraživanja je čudesna. Ali, moja odanost pripada pre svega mojim bližnjima. Ne mogu tek tako..."
     "Nisi među svojima. Uveravam te, matičin gnev zbog gubitka sadašnjeg truta brzo će proći. Kralj je onaj koji nam je potreban. Iako, naravno, možemo da uredimo da zauzmeš drugo telo, a ovo da vratiš..."
     Ne! Ne! vrisnu trutov um. Ne šaljite me nazad samog!
     "Aha, razumem", reče Horven. "Baš sam nemaran. Prirodno je da ne bi umeo da vladaš izmenjenom situacijom." Obraćao se neposredno trutu. "Ali, ne bi bilo u redu ostaviti te ovde u poniženju..."
     Druga matica!
     "Da, to bi se moglo", složi se Horven. "Ipak, moraš da imaš u vidu da ćeš biti sužanj Felka..."
     Trut je bio sasvim voljan da rizikuje.
     "Nemaš ništa protiv da uzmeš neki drugi oblik?" Horven upita Grotona. "Ne možemo ništa da učinimo ukoliko sve strane nisu saglasne. Veoma bi se razlikovao od svog normalnog lika."
     "Horoskop ne kaže ništa o vrstama", promrmlja Groton. Na šta ovaj cilja?
     Horven nije skidao šlem, i Groton je bio siguran da se priprema za još jedan prelazak. "U tvom vremenu još postoji horoskop?"
     "Još? Hoćete da kažete da se vi ovde bavite astrologijom?"
     "Zavisi šta misliš kad to kažeš? Ne znam dovoljno o tvojoj koncepciji da bih verovao u nju ili ne, a kamoli da bih se njom bavio. Ako bi razjasnio..."
     "To... ja..." Groton otkri da mu nedostaju reči, jer nije očekivao ovakav smer razgovora. Na kraju je morao da pribegne konkretnom primeru, pošto su mu dobro poznata objašnjenja odjednom isparila iz sećanja. "Eto, ja sam rođen 11. oktobra 1940. u Ki Vestu, na Floridi. To znači... ali ti ne znaš zemaljsku hronologiju i geografiju!"
     "Shvatam značenja, ipak. Nastavi."
     "Vreme rođenja je 4:10 po podne, standardno istočno. To je važno za raspored kuća. Konfiguracija znakova i planeta je dakle u tom trenutku bila... pa, rođen sam u znaku Vage, sa suncem u sedmoj kući, mesecom u Vodoliji, Merkurom..."
     "Ako mi daš tačne podatke, prevešću ih u svoj sistem", reče Horven. "Vidim da je tvoja astrologija slična jednoj od naših disciplina, ali se tvoje lokalno gledište naravno ne podudara."
     "Možeš da preneseš moje podatke u svoju mapu?" Ovo je bilo podjednako čudesno dostignuće kao bilo koje ovde viđeno.
     "Mi Horveni usavršili smo metodično uprošćavanje. Jedno od oruđa koja smo razvili jeste koncepcija jedinstvene horoskopije, koja nam omogućava da primenimo podatke svakog pojedinačnog sistema u Galaksiji na naš metod. Naravno, precizno uklapanje uzelo bi mnogo vremena, jer bismo u tvom slučaju morali da uračunamo priličnu vremensku razliku, ali sada možemo da napravimo bar grub raspored."
     Sledećih sat vremena su upoređivali beleške, zaboravivši na sve, osim što je Horven povremeno rukovodio prenosom, preko šlema. Nije mu bila potrebna mapa u koju bi bili uneseni podaci, jer ih je sve imao u pamćenju.
     "Moj približni proračun pokazuje da ćeš ući u novu sferu iskustva u životnom dobu od četrdeset dve vaše godine", zaključi Horven na kraju.
     "Moj takođe", reče Groton. "Kod mene sunce napušta Škorpiju u tom trenutku." Zastao je. "Jao! Pa to je sada!"
     "Naravno, pošto ideš s nama."
     Baš zgodno. "Ali, moja žena..."
     "Daj mi njenu konfiguraciju, i videćemo kako se ona uklapa u tu sliku."
     Groton ga posluša, iako je osećao sve veću bojazan u vezi s tim. Ovo biće, predstavnik razvijene vrste, bilo je zastrašujuće inteligentno na svoj zagonetni način.
     "Žao mi je", reče tada Horven. "Ovo nije činjenica koja bi ti se ukazala u tvom nešto užem sistemu, ali moj je, ako smem to da kažem a da ne budem uvredljiv, nešto razvijeniji. Tvoja žena je mrtva."
     Reči ga pogodiše kao fizički udarac. "Ali..."
     "Tvoja astrologija ne može tačno da odredi takav događaj, ali naša može. Čak i ako ostavimo dužnu rezervu zbog moguće greške prilikom uklapanja, verovatnoća je doslovno nepobitna. Njena nit se iznenada prekida."
     Groton ostade kao presečen, još nevoljan da poveruje. "Kako... kada?"
     "O tome još ne mogu da dam tačne podatke, ali mogu da ti kažem da ima elemenata ironije. Smrt je došla kao posledica njene lične odluke, donete u nastojanju da učini ono što je smatrala da je potrebno. Pogrešila je u proceni, ali je to bila plemenita smrt. Što se tiče pitanja kada... po ovom sistemu, pre otprilike devedeset osam miliona godina. Po tvom... pre deset minuta."
     "Moram da joj se vratim!"
     Horven skinu šlem. "Bolje da to ne radiš."
     Groton se zagleda u neodređene crte i shvati, sa strašnom pouzdanošću, da je to istina. Sa životom koji je poznavao bilo je gotovo; povratak bi samo izazvao haos. Bio je osuđen na novo postojanje... sam.

     ZEMLJA

     Dok je Ajvo istraživao poslednje trojstvo, širila se blaga muzika fagota. Posmatrao je kako čile njegove mogućnosti. Rog ga je na kraju izneverio: nestao je, da se nikad ne vrati. Preostala je samo jedna nada... a opet, u ovom okruženju, bilo mu je nemoguće da joj pogodi temu.
     Na zemlji je stajala lepa mlada žena. Dobacila mu je osmeh kao da je pregršt te zemlje, nastojeći da ga povuče u svoj svet, ali on prođe kraj nje. Onda je tu bio krupan bik koji je rio tle papkom, oličenje snage ali miroljubiv. Poslednja je bila koza: nežna ženka, rogata i bradata kako dolikuje njenoj vrsti, i s finim vimenom. Simbol je svakako pripadao muževnom jarcu, najtvrdoglavijoj od životinja! Možda je to i bio, na nekom drugom mestu, ali on je video ovo, i nije mogao da porekne.
     Koza ga je posmatrala, pogled jednog oka je pokazivao RAZUMEVANJE, a drugog... zastao je da se uveri u to, iznenađen... LJUBAV. Stajao je pred jarcem, opčinjen meketanjem fagota i okruženjem zemlje, i nije mogao da govori.
     Ona reče: "Muzika je ljubav u potrazi za rečima."
     Onda ugleda, iza nje, uklesano u ispranu planinsku liticu, kao da je sveti zapis:

     U početku je bilo izvesnih poteškoća u postavljanju ometača, poznatijih kao "razarači", zato što su mnoge nerazvijene kulture bile nesposobne da shvate dugoročnu namenu ovih uređaja. Zadatak je ipak bio izvršen. Iako su galaktičke veze bile opravdano ometene tokom Druge opsade, civilizacija je pretrpela stazis umesto raspada.
     Tokom petnaest do dvadeset hiljada godina, polja nekoliko razarača su se poklopila, i bile su odaslate posade da isključe njihove odbrambene uređaje. Prošlo je još vremena, ove stanice postale su odlagališta galaktičkih artefakata, pa su čak stekle status muzeja. Kako bi pojedine vrste dostigle zrelost i time postale imune na ometački signal, poželele bi da posete stanice, i ponekad bi ostavile proizvode sopstvenih kultura. Nerazvijene vrste, pak, nisu bile u stanju da posete stanice, zbog prirode signala, tako da odabir nije bio problem.
     Druga opsada, kao i Prva, trajala je oko milion godina. Ovaj put se civilizacija skoro odmah oporavila, nije bilo opustošenih svetova niti istrebljenih vrsta, osim usled prirodnih činilaca.
     Mreža razarača bila je posmatrana samo kao privremena mera, ne rešenje. Glavna zamisao bila je drugačije prirode. Preduzeto je prvo međugalaktičko istraživanje, i čitave nastanjene planete načinile su skok u duboki svemir. Vodeće rase među njima bile su Ngsloi, Horveni i Duoni. Cilj im je bio da saznaju pravu prirodu Putnika i razlog njegovog postojanja. Otisnuli su se na put... i nisu se više vratili.
     Suština Putnikova nije otkrivena dok Treća civilizacija nije uhvatila izveštaje preživelih istraživača, udaljenih mnogo miliona godina. Istina, kako ju je prenela poruka sa Horva, bila je čudesna, i potpuno je izmenila prirodu galaktičke razmene.

     Afra oseti kako je zamah gura u različitu stvarnost. Osećala je zanos muzike, magiju galaktičke istorije, veličanstvenije od svega što je do tada proučavala. Prošla je kroz razdoblje bezvremenosti, utapanja u melodiju; onda se okruženje ustalilo i našla se u...
     U supermarketu.
     Ispred nje se protezao prolaz između visokih gondola sa hranom u konzervama: s jedne strane pasulj... lima, pinto, bubrežnjak, mornarički, severnjački bob, vegetarijanski, sa svinjetinom, crno sočivo... Sa druge strane - ostalo povrće... krompir, konzervirani beli u kriškama, kukuruz, kukuruz u klipu, kukuruz kao krem,; paradajz kuvani, grašak sušeni, repa sečena. Iza najbližih gondola nalazile su se gajbice sa svežim povrćem, lisnato zelenim, okruglo crvenim, pahuljasto belim. Preko puta je bio glavni deo prodavnice: uredni viseći natpisi označavali su nosače; bilo je piramida od voćnih sokova u konzervi, kutija sa mlekom u prahu, kartona cigareta, vreća s ugljem i jedanaesti tom knjige sa kuponima za popust.
     Kupci su prolazili sa žičanim kolicima, njihova bučna deca razulareno su trčala okolo, kijala u uvelu zelenu salatu, prolivala boce sa sokom od grejpa na izlizane pločice, i jela banane pre nego što bi bile izmerene i zapakovane, bacajući kore iza velikih kutija sa praškom za pranje, gde ih čistačice danima neće pronaći. Užurbane domaćice odustajale su od kupovine pakovanja sladoleda od pola galona, i ostavljale ih da se tope na policama sa gumama za žvakanje. Trbušasti, suncem opaljeni muškarci vukli su se kraj njih u kratkim pantalonama i sa razdrljenim maljavim grudima, uzimajući pakovanja konzervi piva; tek ocvale devojke okupljale su se uz kikot oko polica sa časopisima, ne obraćajući pažnju na natpis MOLIMO, NE ČITAJTE U RADNJI.
     Afra je stajala usred svega toga, upijajući. Ovo nije bila vizija kakvu je očekivala. Samoposluga je bila obična, ljudski likovi tipični. Sve je pripadalo svakodnevnom životu srednje klase i nije bilo ničeg tuđinskog ili neobičnog, osim ponešto staromodne atmosfere. "Istina" o Putniku ovde svakako nije bila osvetljena na očigledan način.
     Okrenula se oko sebe tražeći izlaz. Pretpostavljala je da će se ova vizija održati izvesno vreme, i da će se pokazati ono što je trebalo da se pokaže, bez obzira na njene postupke. Mogla je samo da sačeka i da se trudi da sačuva mir.
     Pogled joj se zadrža na čoveku koji je stajao u najbližem redu pred kasom. Bio je umotan kao da se brani od oluje, iako je temperatura u prodavnici bila prijatna. Nosio je i visok svilen šešir, nakrivljen na barapski način. Ruka mu je bila zavučena u džep kao da traži sitan novac, i nekako joj je bio poznat.
     A onda je vrisnula i potrčala niz prolaz, dalje od tog prizora, užasnuta. Zanela se i udarila u policu sa pasuljem, ozledivši rame i preturivši konzerve, koje popadaše oko nje i zakotrljaše se preko prolaza. Ljudi su se okretali da vide kakva je to gužva, iznenađeni.
     "Ne!" piskavo je zavapila. "Ne verujem u to! Neću..."
     Reakcija je bila tako negativna da je prizor zatreperio, gubeći realnost. Znala je da je to vizija, imala je snažnu volju, i to je bilo dovoljno. Postavka nije mogla da je zadrži duže nego što je košmar mogao da zadrži spavača koji je shvatio da je to san, i svesno ga odbacio.
     Ukaza joj je prostorija u stanici razarača, s ostalima koji su dolebdeli nazad na svoja mesta. Probila se na drugu stranu.
     Činilo joj se da su Harold i Beatriks pri svesti, ali je onda primetila da ne reaguju na stvarne događaje. Oči su im se pokretale, udovi micali, i povremeno bi jedno od njih progovorilo... ali nisu obraćali pažnju na nju niti jedno na drugo. Bili su duboko u svojim vizijama.
     Ajvo je još svirao na svom instrumentu. Sve su činile njegove ruke; nije bilo potrebe da duva u pisak. Zvuci su bili hor instrumenata, čitav orkestar, ali sa četiri preovlađujuća: violinom, flautom, francuskim rogom i fagotom. Čak je mogla da razazna pojedine melodije. Najsnažnija je za nju bila melodija fagota, iako je znala da je to težak instrument za sviranje. Neko joj je jednom pričao o fagotisti koji je poludeo zbog reakcije tela na vibracije piska, naprezanja usana i produženog disajnog napora; patio je od hroničnog gušenja tokom dužih deonica pošto nikada nije imao vremena da izdahne, tako da mu je mozak bio neishranjen kiseonikom. Odbacila je ovakvu pomisao još u detinjstvu, ali je znala da fagot na izvestan način prkosi važećim zakonima o zvuku, i da standardni prstored ne garantuje prave tonove.
     Setila se da je slušala... pre nekoliko minuta? sati?... jednu deonicu za fagot koja je bila omiljena među kompozitorima; bili su svi odreda zaljubljeni u boju tona ovog instrumenta, i klovnovski prizvuk njegovog gornjeg registra. Imala je prilike da čuje oboje, pre kratkog vremena, kada je bila...
     Koza?
     Odbacila je ovu sugestiju. Muzika je očito imala snagu... snagu da projektuje članove ove družine u pojedinačne vizije. Da li je i Ajvo imao viziju? Svirao je... a ipak su mu se oči pokretale a usne razdvajale kao u govoru, bez zvuka. Delimičnu viziju, možda.
     Pobegla je košmaru koji je bio predviđen za nju, ali ovo nije izgledalo bolje. Bila je telesno s drugima, ali zapravo sama. Šta je pošlo naopako? U redu da se nađe i viziji istorije ili filozofije, ali u supermarketu!
     Beatriks progovori: prvo postiđen smeh, a onda reči. "Nisam lepa! Imam skoro četrdeset godina!"
     Skoro. Harold je naravno načinio jedan od onih svojih horoskopa za nju, gde se pominjalo nešto o "kolebljivim" planetnim tipovima. Odatle je, kakve li ironije, zaključio da je Beatriks prava žena za njega. Da li je bio u pravu? Činilo se da jeste. A šta bi imao da kaže o Afrinim bračnim sklonostima, određenim trenutkom kada se rodila? Nikad mu to nije priznala, ali je bila prilično radoznala.
     Kao da odgovara svojoj ženi, Harold reče: "Statičku četku za maticu."
     Ajvo je svirao dalje, i iz njegovog čudnog instrumenta širila se muzika simfonije kroz odaju. Deonice fagota i dalje su uticale na Afru, ni glasne ni prodorne, ali ipak prožimajuće na svoj način. Dok je posmatrala, skoro da je mogla da raspozna obrise drvenog duvačkog instrumenta u njegovim rukama. Osam stopa cevi koja se sužavala i preplitala oko sebe same, s nagnutim vitkim piskom u kome je bila dvostruka trska, s otvorima za ovladavanje notama. Tema je bila ekspresivna, raspoznatljiva, pobudljiva, majstorska, duševna; nosila je, vukla dole u...
     Otrgla se, odbijajući da se vrati u onu viziju.
     "Veoma je lepo", reče Beatriks. "Ali..."
     "Trut će preuzeti komandu", odgovori Harold.
     Trenutak ćutnje. "Mnogo vam hvala."
     Afra je posmatrala i slušala, potiskujući sveprisutnu muziku u pozadinu svesti. Oni su učestvovali, a ona sama nije, i to ju je brinulo... Ali njena je vizija bila neprihvatljiva. Da li bi mogla da učestvuje u njihovim?
     "Koji su neposredni ciljevi?" upita Harold.
     Afra podiže obrvu. "Neposredni ciljevi? Otkriti šta je zapravo..."
     "A mine će sprečiti buduće napade?"
     "Zavisi od toga šta..."
     "Kakve je snaga Felka u odnosu na nas?"
     Afra slegnu ramenima. "Mislim da nisi u toku, Harolde."
     "Koliko vremena imamo?"
     Pogledala je Beatriks i Ajva. "Možda čitavu večnost, Harolde, ako ne izađemo odavde pre nego što izgladnimo. Ako se može izgladneti u svetu vizija. Snevanje je možda zabavno, ali, kao što kaže Frost..."
     "Koliko imamo vremena pre nego što se neprijatelj probije i uništi stanicu?"
     "Ne bih rekla da je Robert Frost uistinu neki neprijatelj. On..."
     "Planirate da čekate da napadnu?"
     "Kao što reče Frost: 'Divne, mračne i duboke su sanje, / Al' mene veže obećanje, / I dugi puti pred spavanje, / I dugi puti...'"
     "Zašto?"
     "Harolde, za pesmu se ne pita 'zašto'!"
     "Ali pošto su njihovi brodovi grupisani i u punoj brzini, naše raštrkane snage ne mogu se nadati da će ih sve zaustaviti. Bio bi dovoljan jedan brod da raznese stanicu."
     "Naravno, Frost je rekao 'šume' umesto 'sanje' ali sam mislila da..."
     "Nemate priručnike o strategiji?"
     "Ne, nemam, proklet bio! 'Vatam na seksepilnost!"
     "Ako preživi."
     "Ako ti preživiš. Nemoguć si, Harolde."
     "A Felci su slično organizovani? Nema proučavanja istorijskih iskustava?"
     Okrenula mu je leđa, zaključivši da joj nije bogzna kako zabavno. Ponovo ju je prelila blaga melodija fagota, i ona joj se odupre. Sada je mogla da vidi čak i telo instrumenta, od ružinog drveta, s istaknutim krugom od slonovače oko otvora na vrhu. Uprkos čudnovatim okolnostima, bila je dirnuta izrazitom lepotom Ajvove muzike. Preuzeo je ovu tuđinsku napravu i proizveo... simfoniju, u kojoj je svaka tema, svaki instrument bio neupadljiv i savršen. Bio je nadaren fagotista, kao i izuzetan flautista. Da je samo ranije saznala za njegov muzički dar!
     Beatriks je izgledala nesrećno. "Ovde?" upita.
     Afra se pitala šta ju je toliko uznemirilo; a onda, posmatrajući šta radi, počela je da shvata. Neodgovarajući sanitarni uslovi, u toj viziji. Prišla je da joj pomogne, da bi je poštedela sramote kada se probudi. Pokazalo se da su to samo pokreti, i malo kasnije starija žena zaspa.
     Prolazilo je vreme.
     Harold je ponovo progovorio o brodovima, o taktici i pregovorima. Začudo, nijednom o astrologiji. Bila bi srećnija da jeste.
     Afra je vežbala plivanje u vazduhu, i udaljila se od ostalih. Istraživala je međe prostorije, ali je magla postala gusta. "Divna, mračna i duboka", pomislila je, i u ovom stanju slobodnog pada nije imala osećaj za pravac. Shvatila je da tu može da se izgubi, da ostane i bez onog nazovidruštva ostalih, i to joj se nije učinilo nimalo privlačno.
     Vratila se grupi, i zagledala se u Ajva i njegov mitski orkestar, i dozvolila sebi da otplovi u san. Kada se ovo završi, moraće da raspravi neke... ah, važne stvari... s njim. Njegovi... pa, darovi... i... njegovi...
     Kada se probudila, ništa se nije promenilo.
     "Zaista se ne razumem u mesta za logorovanje", rekla je Beatriks.
     Prošlo je bar nekoliko sati... ali ona nije bila gladna niti je osećala neku drugu fizičku potrebu. Kao da su se telesni procesi privremeno zaustavili, izuzev onih prividnih (ali neostvarenih), radi verodostojnosti vizija. Svest se održala, neposredno ili posredno, kod svakog od njih uprkos stanju stazisa u kome su se nalazili. Još jedno čudo galaktičke nauke? Što da ne.
     Ajvo je još svirao. Pitala se kako su to izdržavale njegove zaposlene ruke. Nema ni zamora? U svakom slučaju, činilo se da će se vizije okončati kada utihne muzika. A onda?
     Njihov zadatak... njen zadatak... doveo ih je na ovo jezivo mesto, ali je završetak ipak bio nestvaran. Gde je neprijatelj? Kamo rasplet? Nije baš očekivala da će se boriti s čoporom izgladnelih čudovišta, ali ovo?
     Prođoše sati. Harold je spavao. Beatriks je prošla kroz tajanstveno razdoblje užasa, uzvikujući "Ubijte ga!" i, pošto se smirila: "Pa to je čovek!". Zatim je sasvim utihnula.
     Harold je razgovarao s nekim ili nečim, očigledno neljudskim, nadljudskim. Odlomci razgovora otkrivali su mnogo toga. "Vi ste jedni-u-hiljadu! Vrsta koja je imuna na razarač... Vi... vi ste tvorci razarača! ...Zašto to radite? Zašto zadržavate jedini pravi svemirski pogon za sebe?" A potom: "Znači da ja treba da... učestvujem i na drugoj strani? Iako nisam siguran ni da se slažem s ovom stranom?"
     Budan ili u snu, Harold je bar znao na kojoj je strani. Igrao je, na svoj način, dobru partiju. Afra bi u njegovom (prividnom) položaju preskočila uglađene izjave i rekla tom nekom da ide do đavola, naglavačke.
     "Razarač... razara samo zle umove?"
     Afra je polako sastavljala sliku. Zli umovi... kao onaj Bredlija Karpentera? Harold valjda ne bi podlegao kazuistici takve vrste.
     Ali su neki drugi odlomci onoga što je rekao probudili u njoj začetke duboke sumnje. Možda su, na kraju, pogrešno shvatili razarač? Nemoguće... a ipak...
     Beatriks ponovo progovori. Razgovarala je s nekim o vatri i vodi i humanosti. Prethodno je dugo dozivala "Crnče... crnče... gde si?" Afra je morala da se privikne na zamorno ponavljanje. Sada su oboje razgovarali, i Harold se konačno vratio na temu astrologije. Bilo je teško istovremeno pratiti oba razgovora, tako da je morala da se zadovolji odlomcima jednog ili drugog.
     Tada: "Nisi se prevarila, Dolora."
     Beatriks je prošla kroz niz grčevitih pokreta, a zatim je naporno koračala i plivala, dok je Harold nastavio da zadovoljno ćaska o astrološkim metodama. Onda dođe iznenadni izliv reči: "Ali vi ne razumete! Morate da me saslušate..."
     Glas joj preseče nerazgovetan zvuk, i Beatriks se zgči, lica iskrivljenog u agoniji.
     Afra odvesla do nje što je brže mogla, shvativši da je pridodat nov, ružan element. Da započinje neka neznana kriza.
     Ajvo je svirao.
     Beatriks je nepomično ležala kada joj je prišla. Pokušala je da je pridigne, ali se ona samo okretala u nultoj gravitaciji. Ionako je bilo uzalud, položaj nije menjao situaciju, jer nije imala težinu. Postupala je bez razmišljanja, i bez rezultata.
     Odjednom shvati da Beatriks ne diše.
     Afra joj obuhvati glavu, gurnu joj prst u usta da ukloni moguću prepreku, i primeni poljubac života: disanje usta na usta.
     Ništa se nije promenilo, ali je ona bila uporna, ubacujući vazduh u Beatriksina pluća, prekidajući da sama udahnu, i pritiskajući nepomične grudi da izbaci vazduh. Ni ovde nije mogla da računa na pomoć sile teže.
     Dok je radila u obuzdavanom očajanju, slušajući Ajvov fagot i Haroldove istovremene primedbe, prizori zajedničkih doživljaja bleskali su joj pred očima.
     Beatriks, na stanici-torusu, nosi poslužavnik sa hranom za njihov prvi obed učetvoro: ona i Harold, Afra i Ajvo... i Bred, u to vreme. Beatriks kraj nje kada se Džozef odbacio u svemir sa makroskopom. Beatriks dok je pokušavala da shvati složenu zamisao tokom jednog od prvih razgovora. Beatriks kako objavljuje "Zasedanje je otvoreno!" Beatriks u svemirskom odelu, oprezno ispituje Šen, Tritonov mesec.
     Beatriks, koja je uvek tako blagotvorno delovala. Bleskovi nebitnih detalja... ali sada tako značajni, sada kad je Afra shvatila koliko su važni bili tiho prisustvo i podrška starije žene, za nju.
     Starije? Beatriks nikada nije izgledala tako mlado kao u ovom trenutku...
     Još nije disala... i srce joj nije kucalo.
     Beatriks kako održava baštu na Tritonu. Beatriks se histerično žesti dok je brani tokom onog kobajagi, a opet ne tako kobajagi suđenja.
     "Triks! Triks!" zavapila. "Samo si ti razumela..."
     Uzalud; Beatriks je bila mrtva.
     Afra se odvoji i odbaci prema Haroldu. Zgrabila ga je za ramena i prodrmala, tresući se jače nego on. "Probudi se! Probudi se!"
     Harold nije reagovao.
     "Harolde... tvoja žena je mrtva!" povikala mu je na uvo, šamarajući ga.
     Na to je počeo da se miče. "Ali..."
     "Umrla je malopre, i ja ne mogu... ne mogu... moraš nešto da učiniš! Probudi se!"
     Izgledao je ošamućeno. "Kako... kada...?"
     Afra žurno objasni, neprestano ga drmajući da ne bi opet zamro.
     Oči mu se raširiše. "Moram da odem do nje!"
     A onda je, postepeno, opet omlitavio, i ništa što je ona učinila nije moglo da ga oživi. San ga je još jednom uzeo.
     Afra pogleda oko sebe u groznici očajanja... i ugleda Ajva, koji je svirao.
     Bilo je vreme da muzika utihne.
     Prišla je i istrgla mu instrument iz ruku.
     Orkestar zamuknu i zvuk uminu u maglovitim daljinama dvorane.
     Ispod njih se ponovo pojavio pod, i zidovi oko njih, mnogo bliže nego što je pretpostavljala da jesu, i vrata ispred i iza njih. Vratila im se težina.
     Posmatrala je Ajva, čekajući da se osvesti. Nekoliko trenutaka je samo sedeo, zamućenih očiju. Onda je podigao glavu, oštrim odlučnim pokretom koji mu nije bio svojstven, i zagledao se pravo u nju.
     "Hvala ti, lutko", rekao je.
     "Ajvo... dogodilo se nešto užasno. Beatriks..."
     Gipko je ustao, šireći prste kao da su mu se ukočili. "Znam. Crnja ju je proburazio harpunom. Ludača."
     Afra je zurila u njega.
     "A tvoj inženjer... sada je u stazisu, na putu u duboki svemir. Ova igračka više ne može da ga dosegne. Proći će godine pre nego što se probudi, ako se ikad probudi. Spala knjiga na dva slova, mala."
     Ona ustuknu. "Ti nisi Ajvo! Ti si..."
     Podigao je instrument-orkestar. "Ajvo-Ajvon-Ivan-Johan-Džon-Šon-Šejn-Šen! Raskinula si lanac, plavooka. Umešala si se... ponovo!... i tako je Ajvo, moja idiotska krajnost, izgubio, baš kao i Bred. Imaš ti dara za to. A sad..."
     Sećanje... na nešto važno... gurkalo joj je površinu svesti, ali ona nije imala vremena za to. Potrčala je prema vratima, ne razmišljajući kuda to ide i zašto.
     "Polako, slatkišu", doviknu Šen za njom. "Nisam još završio s tobom. Podigao je muzičku napravu i dramatično je postavio preda se. "U stvari, još nisam ni počeo."
     Već je bila na samim vratima, i iza njih je videla osvetljeni hodnik. Nije bio od onih kroz koje su ušli. Pošla je onamo...
     I naletela na gipku ogradu.
     Protivudar je odbaci na pod. Dočekala se na stražnjicu, okrenuta prema središtu prostorije.

     ZNAK U USPONU

     To više nije bila prostorija. Bio je to stadion, ispunjen licima zagledanim uvis, neraspoznatljivim i sa bukom gomile u pozadini. Nalazila se na uzdignutoj platformi, ograđenoj elastičnim konopcima. Bila je kvadratnog oblika: neka vrsta bokserskog ili rvačkog ringa.
     Šen je upravo ulazio u suprotni ugao, odeven u bokserski šorts i u duboke patike. Njegova mišićava prsa smeđe su se presijavala u osvetljenju sa tavanice, i oči i zubi su mu blistali.
     Njen pogled ga je uhvatio u tom položaju: bokser koji ulazi u ring. Bio je to, videla je, trenutak potpune nadmoći za njega. Nije mogla ništa da učini da ga zaustavi, ili bar omete, šta god da je nameravao.
     Kao da je prepoznao snagu te slike, zastao je, s glavom u ringu, jednom nogom napolju, držeći rukom razmaknut konopac. "Ništa ne razumeš, zar ne, gusko?" reče. "Nemaš pojma šta sve ovo znači. Bogamu, prava si, čistokrvna klada, nisi, bre, dorasla ni rođenom simbolu."
     Ustala je, ali je oklevala da napusti ogradu od konopaca dok ne sazna šta Šen planira, i kakve je još prepreke u stanju da dočara. A možda je bilo sigurnije u ringu nego napolju.
     Ustala je, ali je oklevala da napusti ogradu od konopaca dok ne sazna šta Šen planira i kakve je još prepreke u stanju da dočara. A možda je bilo sigurnije u ringu nego van njega.
     Nije se odmah pokrenuo, i u tom napetom iščekivanju stigla je da osmotri sebe. Bila je u istoj odeći: kilote do iznad kolena, patike s kopčom, izrađene da stanu u prostrane cipele svemirskog odela, rastegljiva bluza, traka u kosi. Oprema je bila oskudna, radi pokretljivosti i provetravanja u svemirskom odelu, i privlačna, radi privlačnog izgleda van njega. Brinula je o izgledu i nije se stidela da to prizna, a imala je i poseban razlog da izgleda lepo u ovom trenutku.
     Ali, sada je Beatriks bila mrtva a Harold negde daleko, dok se Ajvo na groteskan način povukao u korist Šena.
     Beatriks - zaneseno zagledana u tuđinske slike.
     Harold - opčinjen čudnim mašinama.
     Ajvo...
     Njene jučerašnje želje postale su beznačajne. Nije mogla čak ni da se posveti tugovanju, iako će ono doći čim se završi ova jurnjava.
     Njeni izgledi su se sada zasnivali na fizičkim prednostima: odeća je ni na koji način neće ometati, a sama je dovoljno zdrava da se kreće brzo i čilo. Znala je, iz prilično prisnog dodira, da Ajvova i Šenova muskulatura nije posebno razvijena. Prividna mišićavost njegovog sadašnjeg tela bila je deo opsene, budne vizije koju je nekako dočarao za oboje. Nije sumnjala da bi je Šen bez muke savladao kada bi je sustigao, sa svim onim svojim razornim veštinama... ako bude mogao da je sustigne.
     Ograničila je svoje prednosti na one telesne. Nije sumnjala u njegovu umnu nadmoć. Emotivno je možda još bio dete, ili u najboljem slučaju dečak; intelektualno je bio najveći genije koga je proizvelo čovečanstvo.
     Dok je ona razmatrala ove stvari, on je govorio. Kao da se razmetao svojim znanjem: blebetao je, sada kada mu se pružila prilika.
     "A jok, ništa ti ne razumeš", ponovio je. "Stoga ću morati da te uputim u neke složenije stvari, inače nećeš umeti da ih ceniš. Šteta što imam tako bezveznu publiku, ali ti si jedini stvarni deo ovoga, koji je preostao."
     Afra je čekala s rukom na konopcu, spremna da se baci iz ringa čim on uđe. Bila je svesna da je u nevolji, ali je takođe znala da je nepromišljeno bekstvo ne bi odvelo tamo gde je želela. Već se pokazalo da je tako. Šen je nekako umeo da postavi scenu koja ju je fizički ometala... i znala je da bi valjalo da otkrije kako je to činio. Ovaj put je to bio kvadrat od konopaca; sledeći put bi moglo da bude nešto gore.
     "Ključ svega", reče Šen, "jeste ovo oruđe Galaksijaca." Držao je visoko onaj instrument na kome je Ajvo svirao, i ona shvati da mu je verovatno bio u rukama sve vreme. Tek ga je sada primetila otkako se našla u ringu. "Kad kažem 'ključ', mislim upravo na to. Ključ unutrašnjeg svetilišta; ključ istorije; ključ ličnosti. Nazovimo ga simbolizatorom. SIMBOLIČNO = SIMBOL SUŠTINE = S'. On preobražava stvarnost u simbole, i obratno, i tako otkriva istinu. Naravno, odmah mi je bilo jasno o čemu je reč." Zacerekao se. "A Ajvo je mislio da je to flauta! Pokušao je da svira Sidnija Lenira na njemu!"
     I uspeo, pomislila je. ali je znala da ne bi valjalo da ga sad prekida. Povratila je samopouzdanje; ako ostane dovoljno prisebna, moći će nekako da prebrodi ovu situaciju. Šen je bio precenjen.
     "Dok je to, u stvari, obrazovna naprava", nastavio je. "Oživljavanjem simboličke suštine situacije ili ličnosti, podučava učesnika ili posmatrača. Naravno, potrebno je pravilno protumačiti simbole, ali svako ko iole poznaje... Ali ti ni to ne znaš, prirodno."
     "Šta ne znam?" upita ona, spremna da sarađuje da bi produžila razgovor. Igrao se s njom, detinjasto; znala je to, ali je već stekla značajno obaveštenje. Kad bi samo mogla da preotme galaktički instrument - suštinsko S - od njega...
     "Astrologiju", reče on. "Tvoj um je zatvoren za nju, i to savršeno pogoduje mojim namerama. Simbolični znak u usponu, dakle, tebi ništa ne znači."
     Čekala je, odbijajući ovaj put da zagrize mamac. Šen je očigledno zavirio u Ajvov um i izvukao njenu dugu raspravu s Haroldom. Pokušavao je da je razljuti... a to je značilo da bi njegova moć bila umanjena ako bi izostala njena reakcija.
     "Uzlazni znak je ukupni pokazatelj ličnosti; znak u usponu koji svako poseduje. Moj uzlazni znak nalazi se u 21. danu Ovna, i simbol za taj položaj je BOKSER KOJI ULAZI U RING, što možeš i sama da zaključiš ako se napregneš. To govori o punom pouzdanju u sopstvene snage... opravdanom, naravno... i potpunom nedostatku osećajnosti. Stoga je galaktička mašina dramatizovala moju suštinsku narav i doslovno prikazala snagu koju nosim u sebi."
     "Harold nije na taj način opisao astrologiju", promrmlja Afra, poželevši da je ranije uložila veći trud da nauči nešto više o tome, bez obzira da li veruje ili ne. Astrološka pravila su očigledno važila i za ovu igru.
     "Harold je bio inženjer a ne astrolog. Njegov pristup bio je suviše tradicionalan i konzervativan, iako je, kada sam ga poslednji put video, brzo naučio šta je istina. Oni stari Galaksijci zaista su dobro razradili svoju nauku."
     Još se poigravao s njom. Ako pokuša da brani Harolda, braniće i njegov hobi, i naći će se na sasvim nesigurnom terenu. "Šta je s Ajvom?"
     Šen ju je zamišljeno pogledao preko ringa, ali nije ništa primetio na to što je promenila temu. "Ah da, Ajvo. Taj je bio zaista smušen, iako sam ga ja stvorio. Opredelio se za ponešto od sviju vas, ne poznajući pravi način upotrebe S-suštinskog, i dobio mešavinu od koje bi se galaktičkim tvorcima smučilo. Haroldova astrologija, poezija Sidnija Lenira, navodno intelektualno razumevanje njegove dragane Afre Glin i Triksina samoubilačka saosećajnost... sve zajedno, sa galaktičkim istorijskim zapisom koji je instrument pokazivao kao u putujućem vašaru. Upečatljivo povezivanje, priznajem. Ja sam bio vatreni Ovan, astrološki 'Težnja', poetski 'Trgovina', a muzički - žičani instrument. Bio sam uključen u krvave političke igre u vreme Prve opsade. Dobro mi je išlo... sve dok ti nisi torpedovala Ajva u moju korist."
     Slika koze joj odjednom zadobi smisao, kao i zanosna muzika fagota. Bili su to njeni simboli, u zajedništvu. I ljubav... tamo gde je poema za njega pominjala Trgovinu, za nju je pominjala Ljubav. A ona je to i osetila...
     "Koji je moj simbol?" upita, sada istinski radoznala. "Moj... uzlazni znak."
     "Ne želiš ti to da znaš, slađana. Neurotična kakva jesi, ti ga se plašiš."
     "Siguran si? Ili se to ti bojiš da oživiš moj simbol, umesto svog? Možda bi mi to dalo nadmoć?"
     "Gospođice, rado ću sravniti naše simbole, planetu po planetu. To bi nas postavilo u ravnopravan položaj, uprkos mojoj prekomernoj nadmoći na javi. Ali ti bi uspela da se izravnaš sa mnom samo ako bi bila u stanju da se suočiš sa svojom prirodom onakvom kakva jeste... a to ne možeš. Tvoj uzlazni znak vlada tobom, a verovatno i tvoje planete. Izgubila bi to nadmetanje zbog vlastitih predrasuda."
     "Rizikovaću... ako si i ti spreman. Ne verujem da umeš da se pošteno takmičiš."
     On se nasmeši opakim smeškom ratnika koji je namirisao krv. "Tvrdiš da blefiram, Glinova?"
     Uzvratila mu je osmeh, podjednako zloban kao njegov, iako ga se bojala. "Tako je, lepotanče. Ako budeš varao, izgubio si." Nije znala šta može da očekuje, niti da li će Šena obavezivati ishod poštenog nadmetanja, ali ako je to poništavalo prednost njegovog uma...
     "Uzmi, dete", reče on, dodirnuvši instrument. "Tvoj uzlazni znak je u 15. danu Bika... UMOTANI MUŠKARAC, S OFUCANIM SVILENIM ŠEŠIROM."
     I ona se ponovo nađe u supermarketu, istom onom iz kog je pobegla, naspram onog čoveka pored kase. Sama je to tražila... i bila je prestravljena.
     Dogodi se nešto što nije uspela da vidi. Ljudi ustuknuše od kase. Umotani muškarac podiže pogled, osvrnu se, oklevajući načas kao da se premišlja. Činilo se da se nadnosi nad Afru: postala je tako mala, tako krhka. Predstojalo je nešto neobično...
     Visoki muškarac se pokrenu.
     Začu se pucanj pištolja.

     SUNCE

     Otrgla se odatle... i našla izvan konopaca; prolazila je kroz vrata prema kojima je u početku pojurila. Izmakla je jednoj viziji samo da bi se vratila u drugu... ako ne umakne Šenu i galaktičkoj, demonskoj S' spravi.
     Ova prostorija bila je potpuno dovršena, i dobro osvetljena. Duž zidova su se protezali redovi predmeta nalik na elektronske uređaje, i postojao je izvestan broj ekrana na kojima su bleskali, koliko se njoj činilo, komunikacijski obrasci. Zaključila je da se nalazi u centru za vezu. Ovo joj je ukazivalo na neke aktivnosti stanice, bar povremene. Automatski uređaji ne bi bili ovako izloženi za posmatranje.
     Šen je bio tamo, ispred nje. Sedeo je na podijumu u sredini prostorije, za stolom čiji se beli prekrivač spuštao do poda. Imao je beo turban na glavi i gledao u blistavu kristalnu kuglu. "Čovek", rekao je dramatično, "jeste sposoban da čitavu vaseljenu učini dostupnom svome umu."
     Preostalo joj je da se vrati u prethodnu odaju, ili da prođe pored njega. Nije joj se dopala nijedna mogućnost, i rešila je da odugovlači. "Mislila sam da si bokser."
     "To je, draga moja, kao što sam se već pomučio da ti objasnim, bio moj znak u usponu. Sada smo u Suncu, i to nas primorava da budemo jasniji. Moje sunce je u 19. danu Ovna, te sam ovakav kakvog me vidiš: GATAR. Tako stoji u najpoznatijem tekstu." Zagledao se u kuglu. "Vidim da je sudija ocenio prvu rundu sa deset bodova za pobednika: Vatra je uzela svih deset, a Zemlja je ostala na nuli. Odličan početak... iako bi bilo mnogo zabavnije kada bi se bar pravila da pružaš otpor."
     Znači da još nije izgubila. "Kako da znam da je suđenje pošteno?" Gurnuo je kuglu prema njoj. "Uveri se."
     Popela se da pogleda. U kugli se ovan velikih rogova pario sa preplašenom kozom.
     "Vidim samo miscegenaciju", reče ona. A onda, rekavši to, shvati da su i životinje bile simboli: ovan za Ovna a koza za Jarca. Šen je smislio ovu malu gadost za nju. Dve različite vrste... kao što su i njih dvoje na neki način bili od različitih vrsta. Otvorena ponuda, mastan vic... ili pretnja. Rekao je da će je njene predrasude koštati pobede...
     "Šteta što to priroda ne dozvoljava", reče ona u odgovor na njegov podrugljiv pogled. Mrzela je nagoveštaj da je to jedino za šta je dobra - da se potčini seksualnim prohtevima muškarca - svesna da je to uobičajena tužbalica ženskog roda, ali ipak podstaknuta njom. Šen je imao nešto što ju je opčinjavalo onako kako Ajvo nikad nije, ali nije zbog toga nameravala da ohrabri njegov olaki prostakluk. U mislima joj je bilo ono što je Ajvo rekao o seksualnim aktivnostima dece na projektu: homo, hetero i grupnim. U sledećim rundama će se žešće usprotiviti ovoj temi.
     Bilo je zapanjujuće kakav je uticaj imao um. Šen nije nimalo podsećao na Ajva, iako je telo bilo isto.
     "Da, pristaje ti da podučavaš o prirodi", primetio je, kao je to nešto potvrđivalo. "Tvoj znak u 12. danu Jarca je UČENIK ZA PREDAVAČA PRIRODNIH NAUKA."
     "Kako znaš?" upitala je, ponovo podbodena uprkos neverovanju u važnost takvih stvari.
     "Slatki mali Ajvo je proučavao tvoj horoskop. Sada su svi ovi podaci moji." Iskezio se. "Eto, vidiš da si u mojim rukama. Taj horoskop te je raščlanio i potpuno razotkrio, i mogu da upotrebim svaki detalj koji želim. Sva sreća da mi ne treba tvoj um."
     Obuzdavala je svoj sve veći bes. "Koliko misliš da ćeš postići oslanjajući se na astrologiju?" Ponovo je nastojala da ga zagovori, čekajući priliku da stekne izvesnu prednost. Možda je bio genije, ali je njegova mladalačka uobraženost još mogla da ga porazi.
     "Postojanje se može posmatrati na više načina", reče Šen. "Simboli su korisni za umove svakojake snage, a astrologija je organizovani sistem simbola, značajan kao bilo koji drugi. Za mene je ona prihvatljiva u istoj meri kao, recimo, religija. Naravno, nijedan simbol nema vrednost nezavisno od vrednosti i svojstava koje mu pridaje korisnik. Kakvu postavku bi volela za svoju svadbu?"
     "Odakle ti pomisao da je ovan tako prokleto privlačan za kozu?"
     "Odakle ti pomisao da se ovan trudi da to bude?"
     "Umišljaš sebi da je tvoja reč za mene naređenje?"
     "Sestro, u krugu od pedeset hiljada svetlosnih godina nema drugog polno sposobnog mužjaka homo sapiensa, a ti sama ne možeš da prodreš u polje razarača. Ja mogu. Pitanje je samo hoćeš li mi udovoljiti, kako bilo, na putu kući, ili da putujem sam?"
     Da li bi mogao da putuje sam? Čak i kada bi isključio signal razarača - stvar koju možda ne bi bio u stanju da učini, pod pretpostavkom da ovaj poseduje zaštitu protiv ometanja - ne bi mogao da očisti svemirske puteve od njegovog dejstva. Zemlja se nalazila u polju druge stanice, i u svakom slučaju bilo bi potrebno najmanje petnaest hiljada godina da se razarač raščisti sam od sebe, zbog ograničenja svetlosne brzine.
     A opet, on je sada vladao svojim telom i Ajvovim iskustvom. To je značilo da je pronašao put da zaobiđe sećanje na razarač... a tako i sam razarač.
     Ili je bar hteo da ona poveruje u to.
     "Ne verujem ti", reče ona. "Ne verujem da možeš da se vratiš kući bez moje pomoći. Da je tako, ne bi me sada proganjao, niti se toliko trudio da ostaviš utisak na mene."
     "Ili da dobijam runde protiv tebe. Možda sam suviše meka srca da bih te ostavio ovde samu. Da li ti to opet tvrdiš da blefiram?" upitao je podrugljivo.
     Odjednom je ponovo osetila strah, i nije mogla da mu odogvori. Ajvovo telo poseo je demon. Koliko je bilo važno ovo nadmetanje, i koliko je teško gubila? Razmena reči je očito bila deo toga, a tu je bila u podređenom položaju. Bredu je uvek polazilo za rukom da izvrne njene reče i zbuni je, a Šen je posedovao istu sposobnost.
     S druge strane, ako joj nekako uspe da pobedi... a teorijski je imala jednake izglede da to postigne, ako samo uspe da ovlada svim svojim sposobnostima... šta će doneti ta njena pobeda? Vezu sa Šenom?
     "Uvek si sporo shvatala poruku", reče on. "Poslao sam ti jednu očiglednu odmah pošto je Bred čabrirao, ali si ti naravno sve pobrkala."
     "Ti meni poslao poruku!"
     "Pa valjda ne misliš da sam hteo da je pošaljem Ajvu? Morao sam da upotrebim njegovu ruku da je otkuca."
     Ponovo joj je bila podstaknuta radoznalost, i nije je bilo briga što je upravo to nameravao. "Zašto mu onda nisi jednostavno rekao šta želiš?"
     "Nije hteo da sluša."
     Zar je sve bilo tako jednostavno? Čitava misterija i pometnja, izazvane zagonetnim porukama, samo je Ajvova greška? Ponovo je posumnjala.
     "Zašto, pitaš se ti, nisam poruku naslovio na tebe? A ja ti objašnjavam... jer te u ovom trenutku izuzetno zanimaju objašnjenja, kako kaže tvoj znak... da sam smatrao da treba da budem okolišan. Ajvo je bio bezmalo na oprezu, i samo sam u retkim trenucima nepažnje mogao da preuzmem kontrolu nad pojedinim udovima. Dogodilo se da je prolazio kraj odeljka sa teletajpom potresen zbog senatorove pogibije i Bredove nesreće, te sam ga sledio u nesvesno stanje i poslao poruku. Ali nisam smeo da je sastavim stilom koji bi on razumeo, niti da pomenem tebe, jer bi ga to smesta trglo. Imao sam vrlo malo vremena, pa sam samo nažvrljao početni stih Lenirovih 'Močvara Glina' na više jezika, držeći se onih koje ćeš umeti da protumačiš. Mislio sam da ćeš biti dovoljno pametna da izvedeš zaključke i shvatiš pravu poruku."
     "Eto, nisam", odseče ona. "I, koja je bila 'prava poruka'?"
     "Završni kuplet poeme, gusko. 'Mogoh li i htedoh znati šta nosaše plima iz dubina / Uzduž i širom čudesnih močvara Glina.' Svako sa zrncem mudrosti video bi da je ono što je nosila plima iz dubina Ajvovog Glina bio Šen, a devojka iz Džordžije morala je poznavati poemu. Samo da si jednom zatreptala ružičastim trepuškama i rekla mu da se povuče..."
     "Zašto si tako siguran da bih mu rekla?"
     "U tom času si verovala da si zaljubljena u Breda Karpentera. Mislila si da bi ti Šen pomogao da ga povratiš. Bila si očaravajuće naivna. I sada si."
     Podsetila se. Da je tada ovo znala, žrtvovala bi Ajva... lakomisleno. Bio je potreban fantastičan niz događaja u međuvremenu, da joj promeni način razmišljanja... kao i merila.
     "Ajvo je posle toga bio na višejezičnom oprezu, tako da sam morao da probam s nečim drugim. On nije bio baš oštrouman ali je dovoljno znao da ne dopusti da ga dvaput pređu na isti način, i bio je pakleno tvrdoglav. Trebalo ga je pomenuti tako da ga to ne uznemiri, a prilike za tako što bile su retke. Srećom, nikada nije shvatio da poruke nisu upućene njemu, tako da je trik s adresom u obliku strele prošao."
     "I tako si načinio taj simbol Neptuna da bi nas poslao toliko daleko da samo ti možeš da nas vratiš kući..."
     "Tako je, da vas nateram da se predate. Neptun jeste planeta obaveze, ako prihvatimo autoritet tvog inženjera o tom pitanju. Tradicionalno, naravno, Neptun je povezan s tečnostima, gasovima, misterijom, opsenom, snovima, obmanom... Ali ti si previdela i taj jednostavni mig. Konačno je Groton, ma koliko bio smeten, počeo da shvata..."
     "Pa onaj stenogram kada smo stigli tamo", reče ona, prekidajući ga. Bila je besna na sebe što nije išla dublje u značenje poruke, onomad kada su je našli. Tečnosti i gasovi... kao u procesu topljenja? Zar je Šen zaista bio u stanju da to predvidi? Misterija, opsena... kao Šenovo skrivanje iza Ajvove iluzije. Višeznačenjska poruka, zaista, a njoj je to promaklo. Bred bi to potpuno odgonetnuo...
     "Ali zašto si hteo da preuzmeš kada nisi mogao da pomogneš Bredu?" upita ga tada. "Svetska kriza te svakako nije brinula."
     "Razvijala se zanimljiva situacija. Šta bi drugo bilo?"
     Zurila je u njega, zgrožena njegovom ravnodušnošću, ali on izdrža njen pogled. "Bred izgubio razum, senator Sjedinjenih Država poginuo, sama budućnost projekta makroskopa ugrožena... a tebi je to zanimljivo?"
     "Zabavno. To nije isto, ali tebi fale vijuge da to dokučiš, ribo. Izazov svemirskog signala koji je u stanju da obeznani i ubije..."
     "Ali zašto je senator umro? Niko drugi nije."
     "Pravila igre zahtevaju da te podsetim da mi svako ozbiljno pitanje na koje ozbiljno odgovorim donosi bodove."
     "A ako ne možeš ili nećeš da odgovoriš, bodovi idu meni." Bar se nadala.
     On slegnu ramenima. "Da je više ljudi bilo izloženo, više bi ih umrlo. Tvoji saputnici su bili sve zreli, mirni, pacifistički naučnici, koji su se uglavnom pomirili sa stvarnošću. Razarač aktivira nervnu povratnu spregu koja direktno zavisi od inteligencije i obratno od zrelosti. Otuda je zrela inteligentna osoba bezbedna, kao i neinteligentna nezrela osoba. Ali zato inteligentna nezrela osoba biva pogođena celokupnom voltažom raskoraka između ta dva svojstva. Senator je bio primitivni genije (koristim široko taj pojam)... i morao je da umre. Bred je bio nedozreo genije, kao i ostali naučnici."
     "A šta si ti?" upita ona gorko.
     "Ja sam kao senator, samo u većoj meri. Pametniji sam i nezreliji od njega. Bio je to deo izazova: ovladati tuđinskim signalom iako bi mi njegov neposredan udar spržio mozak... skoro doslovno. Usuđujem se da kažem da sam najoštroumniji primitivac začet na Zemlji."
     Nije nameravala da to dovodi u pitanje. "Planiraš da se ozbiljno pozabaviš sazrevanjem u sledećih nekoliko sati... ili kad već nameravaš da odskakućeš kući?"
     "Jok ja. Zadovoljan sam sobom ovakvim kakav sam. Nema svrhe ići Bredovim putem. Inače, mogao sam da ga spasem tamo na Tritonu, da sam bio prisutan. Što ne znači da bi ti i želela da to učinim."
     "Šta?" Afra je znala da on ponovo nastoji da je šokira. Uspevao je u tome. Takođe ju je navodio na nova pitanja i tako dalje podrivao njen položaj u nadmetanju. Ali njeno prepoznavanje onog što je činio nije je zaustavilo: morala je da zna. Bila je ovisnik od mrvica znanja koje joj je davao.
     "Ne, ne mislim da si se bila zaljubila u Ajva. Još si bila opsednuta Bredom, i to preko glave. Ali zbog toga ne bi poželela da on preživi."
     Nastavila je da zuri u njega, potpuno prepuštena njegovoj milosti.
     Oči mu se spustiše na kuglu. "Vidim", promrmlja, "vidim evoluciju čovekovu, od čestice protoplazme do zrelosti. Vidim slobodno plutajuće larve ehinoderma kako se razvijaju u kružno simetrične odrasle oblike. Ali vidim i neoteniju: larvalni oblik koji prisvaja sposobnost reprodukcije, i tako izbegava zrelost. Vidim dug razvitak ovih ambicioznih larvalnih oblika, koji se proteže i po izlasku iz mora na kopno gde prava zrelost postaje ne samo nepraktična, već nemoguća. Otuda, umesto zrele morske zvezde, larvalni čovek."
     "Hoćeš da kažeš..."
     "Znala si da potičemo iz superfiluma ehinoderma. Znala si svojstva ovog oblika života. Šta si mislila da će se dogoditi kada si umešala u evolutivnu obnovu? Ukidajući vremenski mehanizam, dozvolila si da objekt prođe kroz čitav proces... bez obezbeđene konačne životne sredine."
     "O, Brede!" uzviknu ona bolno.
     "Ali ti nije bilo do toga da se udaš za morsku zvezdu, koliko god da je bila zrela. I zato... sredila si da je ubiješ."
     "Nisam znala!"
     "Slađana, nepoznavanje zakona nije nikakvo opravdanje... posebno prirodnih zakona, naročito kada se spremaš za predavača prirodnih nauka."
     "Ali..."
     "Ali, čak ni odgovarajuća pažnja ne bi obnovila njegov razoreni um. Recikliranje ne može da otkloni oštećenje tkiva; ono samo preoblikuje ono što postoji. Bila bi to prilično glupa morska zvezda."
     "Prekini!" jeknu ona.
     "Prekini ti. Znaš šta je potrebno... ako imaš petlju."
     I ponovo se našla u supermarketu, i dalje prestravljena.
     Zvuk detonacije pucnja još joj je zvonio u ušima. Kod kase su se gušali. Kasirka je vrisnula, neki čovek je pao. Svileni šešir zakotrljao se po podu prema Afri. Bio je ogroman, i rastao je dok se približavao, nadimajući se kao da će je smrviti pod svojom kotrljajućom masom.
     Ona vrisnu i potrča. Naletela je na policu s pasuljem, ozledila rame i porušila konzerve... odnekud svesna da se ovo već dogodilo, ali nemoćna da se zaustavi. Ljudi su se okretali i gledali za njom, ali ona nije obraćala pažnju na njih, uzvikujući: "Ne! Ne! Ne!"
     Njen bezglavi beg nekako je odveo do zadnjeg izlaza i u hladnjaču, gde je počela da se probija između obešenih komadina sirovog mesa, i sudara sa džinovskim kutijama. Čovek sa satarom nadneo se nad nju, i ona vide mrku krv na njoj pa vrisnu i baci se kroz sledeća vrata.
     Nađe se u uskoj uličici i potrča između kanti sa smećem koje su se pušile. Iza nje se s treskom otvoriše vrata i neki čovek istrča na ulicu. "Devojčice!" povika. "Devojčice! Vrati se!"
     Bio je dvostruko veći od nje, u svakom pravcu, i koža mu je bila tamna, zubi krupni i beli, i ona pobeže.
     Onda naiđe na kamione sa crnim gumama koje su bile više od nje, obre se u atmosferi mirisa benzinskih isparenja i urlanja motora i zagušljivog dima iz auspuha, i vide da je zarobljena između njih i crnog čoveka. Ponovo vrisnu i pojuri prema još jednim vratima, simbolu spasa. Bila su zatvorena. Očajnički je posegnula uvis da dohvati krutu kvaku i povuče je naniže, dok se crni progonitelj približavao.
     Vrata se odjednom otvoriše i ona upade unutra.
     Bili su to čudni stanovi: stolovi tuđinskih oblika, samački neudobne postelje, toaleti neugodno neprilagođeni anatomiji dvonožaca. A opet su to očito bili stanovi, predviđeni da pruže udobnost bićima određenih oblika, ne čoveku.

     MESEC

     Afra je prolazila kroz sobe ove naseobine, pitajući se da li su vlasnici kod kuće, i kada će se vratiti, ako nisu. Neko je očigledno održavao ovu stanicu, i odmarao se ovde u slobodno vreme.
     Jedna soba se završavala niskim zidom, iznad koga je bila praznina. Otkrila je da je to balkon. Nadnosio se nad prostrano dvorište u kome je bujalo zelenilo iz zasada po spoljnom obimu. Ovo je ukazivalo da se kućepazitelji nisu mnogo razlikovali od ljudi u stvarima do kojih im je bilo stalo. Bilo je to mesto sa gotovo zemaljskim vazduhom, zemaljskom silom teže, klimom ugodnom za ljude, a i okolina je bila uređena po ljudskom ukusu. Mora da je postojala velika biološka sličnost između vrsta, koliko god očiju ili ušiju ili antena imala svaka od njih.
     Buka; u dvorište umaršira grupa ljudi, raznolika družina. Bili su u plavim radnim odelima... kombinezonima, sa zaštitnim šlemovima, prljavi. Neki su bili beli u licu, drugi crni, treći žuti; većina ih je bila mešanih nijansi.
     Ona opazi da ima uza se veliku kesu, očito iz supermarketa - držala ju je u rukama dok se naginjala preko ograde da bolje vidi. Balkon je bio izgrađen po meri odraslih osoba, i to joj je zadavalo muke. Nije joj palo na pamet da spusti kesu; bila je puna bezimenih ali zamamno primamljivih stvari. Stvari koje bi njena majka bez sumnje oblikovala na svoj volšeban način u čokoladne kolače, sladoled od malina i krckave čajne kolutiće. Nije smela da se odvaja od kese, ni na jedan sekund.
     Ali kada je virnula preko ograde, tako da joj je jedna kika pala preko ivice, ljudi je spaziše odozdo. Odjeknu združeni uzvik. "Hoćemo PREDSTAVLJANJE!" vikali su radnici.
     "Onda pošaljite gore vašeg predstav...prest... nekoga!" doviknula im je, ne očekujući da joj je glasić čuje u toj galami.
     Čovek stupi na balkon iza nje. "Ja sam taj", reče on, iznenadivši je. Ona zaplaka, ali odmah prestade, kad shvati da joj to neće pomoći.
     Čovek je bio Šen, i bio je ogroman.
     "Mislila sam da si gatar", primetila je pokušavajući da sakrije suze. Nije, u stvari, bila toliko zatečena koliko je mogla da bude.
     "To je bilo u Ovnu, 9. dana", reče on. "Sunce. Usput, sudija je dosudio deset prema dva u korist gatara. Ovo je Mesec: 21. dan Blizanaca za mene, za tebe 19. dan Jarca. Vidim da si odevena za ulogu."
     "Ulogu?" Ovaj razgovor odraslih osoba stvarao joj je teškoće.
     "Tvoj simbol. DETE OD OKO PET GODINA SA VELIKOM KESOM."
     "Imam sedam godina", ispravila ga je pedantno. Onda se zamislila nad sopstvenom izjavom. "Imam li?"
     Imala je. Nikakvo čudo da su odrasli izgledali tako ogromni.
     "A ti onomad reče da sam ja nezreo!" uzviknu on kroz smeh. "Mora da si se zabavljala analizirajući me, pošto sam uneo malo uzbuđenja u Ajvovu jednosmernu običnost. Ti... WASP WASP - White Anglo-Saxon Protestant - anglosaksonski protestant bele rase. - (Prim. prev.) sa legitimacijom... pokušala si da psihoanaliziraš mene, dok nisam bio ovde. Malo poštujući urođenu nasilnost ljudske rase, činilac koji joj je omogućio prevlast na Zemlji. Pa, možeš me zvati BLASP, pošto voliš skraćenice."
     "Kako?"
     "Crni Black. - (Prim. prev.) anglosaksonski protestant. Ili smeđi mongolski katolik, ili žuti hotentotski musliman. Predstavljam sve njih, jesam svi oni, kao što vidiš prema mom simbolu napolju. I možda je baš zgodno, najslađa, što ti je ime Afra. Sasvim liči na Afram, ili afroamerički, odgovorajaći naziv za..."
     "Celu grupu. Ceo... skup radnika demonstranata."
     "Tačno. Ja sam sveopšti duh Čovekov, i odbacujem svako svojstvo ili lična prava kao bezvredna ograničenja, osim kao čisto socijalna. Kažem ti da pravo i pravda vrede tek kada su na pravi način dramatizovani... kada je to nametnuto. Ja napadam taj problem, kao i sve druge, sa više smelosti."
     "I bez traga lažne skromnosti", promrmlja ona. Ali ipak je osećala potrebu da pomogne pobunjenim radnicima, kakav god bio njihov problem. Htela je da bude deo grupe, da učestvuje, da se povinuje, čak i u pobuni. "Šta želiš speci... uopšte?" Njen uzrast petogodišnjeg ili sedmogodišnjeg deteta (fizički pet, umno sedam?), iako ju je sprečavao da izgovori celu reč 'specifično', nije bio neobičniji od ostatka ove bizarne scene.
     "Hoću slobodu", reče Šen, preteći naglašeno. "Hoću sigurnost. Hoću moć. Hoću jednakost. Ja, ugnjeteni narod sveta, hoću sve što ti već imaš."
     "Ja... savremena belkinja?"
     "Tako je. Ti dobro živiš. Hoću pravo da pustošim svet kao što ste vi to činili. Hoću da uništim onoliko koliko ste vi. Hoću da se dovedem na ivicu nestanka kao vi, ti umišljeno belo govno. Ti kučkice, ima da uzmem..."
     I ona ponovo pobeže od njegovog bezumlja, ne znajući da li kroz stanicu ili ulicama Mejkona, niti je to bilo važno.

     MARS

     Napolju je bila obala okeana, i dan je bio vetrovit. Stare Indijanke sedele su okrenute moru, oblikujući hitrim rukama razne predmete za svakodnevnu upotrebu. Svesna da progonitelj nije daleko, Afra se osvrtala, ali nije otkrila nikakvo skrovište. Ovde je mogao brzo da je uhvati, osim ako...
     U blizini je ležalo ćebe, ispleteno u više boja ali tek dopola dovršeno. Sela je, sada ponovo odrasla, i prilagodila svoje ostarele crte lice. Uzela je ćebe i prikačeni alat, i postala jedna od pletilja.
     Šen se nije pojavio. Afra postade zaokupljena ćebetom, opažajući finoću njegove potke i veza, i veštinu sopstvenih smežuranih smeđih ruku koje su se bavile nitima. Otkrila je u ovoj zamornoj jednoličnosti čar samoizražavanja, spoj ljudskih potreba. Otkrila je da bi bila spremna da prihvati ovaj mirni, neužurbani rad, i da uživa na poseban način u njemu. Nastavljala je zanatsku tradiciju, i to je bio vredan zadatak, bez obzira koliko su napredovale mašine u civilizovanom svetu. Stari načini nisu bili manje vredni kada se posmatrao širi okvir postojanja. Prosto pregalaštvo imalo je svoje čari.
     Preko uzburkane vode dolete beli golub. Posmatrala ga je bez mnogo zanimanja, očekujući da ga opšte komešanje talasa i oblaka skrene s puta, ali to se ne dogodi. Pravac mu je bio određen, volja odlučna. Leteo je nisko iznad talasa, vešto savlađujući prepreke vetra i vode, i držeći se putanje. Mudra ptica.
     Dolebdeo je preko obale prema njoj, i sleteo samo nekoliko koraka dalje. Osećala je miris opore pene koju je nosio na perju što se sad sušilo. Pošao je preko peska, isturajući glavu pri svakom koraku, kao kokoš. Onda se zagleda u nju.
     "Dobro došla u Mars, srce", reče.
     Šen! Na kraju je ipak bila otkrivena, na najmanje očekivan način. "Kako si me pronašao?"
     "Morao sam da ti saopštim rezultat, šećeru. Bila si nešto bolja na Mesecu, ali si to pokvarila kada si ponovo pobegla. Na taj način se ne rešava nikakav problem. Sudija je dosudio 10 prema 5 za mene."
     "Ko je taj sudija?"
     "Čudna stvar. Moj Mars je u Biku, gde je i tvoj uzlazni znak, dok je tvoj Mars u Ovnu. Misliš da ova zamena nešto znači? Znaš, Mars je planeta preduzimljivosti."
     "Izbegavaš da odgovoriš na moja pitanja, golube", primeti ona. Ali je znala odgovor. Očito su oboje još predstavljali svoje simbole, i njen prividni čin slobodne volje bio je običan konformizam. Znao je šta simboli predstavljaju, tako da je i dalje imao prednost nad njom. Nastaviće da je pobeđuje dokle god mu bude polazilo za rukom da je šokira ili zastraši u bekstvo. Moraće ona da preuzme inicijativu... a ovo je bilo očigledno mesto za to.
     Ustala je, i razvejala čini simbola. Nalazila se u prostranoj odaji s mašinama, i neprekidni zvuk njihovog rada dočaravao joj je udaranje talasa s okeana. Ovo je izgleda bio odeljak staničinog generatora energije, i pojedinačni generatori su pištali, tutnjali i pulsirali unutrašnjom silom. Negde je verovatno postojala atomska peć gde se vršilo potpuno pretvaranje materije u energiju a ovo su bile samo jedinice koje su obuzdavale i usmeravale tu strahovitu silu.
     Kraj nje je stajao Šen, još joj se rugajući. Da je hteo fizički da je zarobi, već bi je odavno imao, bez obzira na nadmetanje. Okomio se na njen um, iako to nije priznavao, i neće odustati od potere sve dok ovan ne postigne svoje ili koza konačno ne umakne.
     Da li je ikada, pitala se, imao svoju ovcu?
     "Znaš kako izgleda uprošćen Marsov simbol?" upitao je. Ocrtao ga je u vazduhu: krug iz koga izbija strela u pravcu severoistoka.
     "Naravno. Predstavlja..."
     "Ne ta slatka mala izmišljotina koju si pokušala da poturiš inženjeru. Svakako si primetila falusnu suštinu znaka? A Venera..." opisao je i taj simbol u vazduhu... "Venera je gotovo doslovni prikaz ženske aparature..."
     "Zavisi od tačke gledišta", reče ona, prekidajući ga. Ali ona nije razmišljala o ovim simbolima na taj način, uprkos njihovoj uobičajenoj primeni - da označe muško i žensko.
     Šen ju je u stvari sada bockao, ne dajući joj da povrati ravnotežu, dok se spremao za nokaut. Uzlazni znak je očito određivao njegov način igre. Njen uzlazni znak je na sličan način predstavljao ograničenje s kojim je morala da se suoči i pomiri, ako želi da se ikada nađe s njim na ravnopravnoj osnovi. Koliko planeta, koliko rundi je preostalo do završetka? Sedam?
     "A da li si svesna da je bezazleni mali Ajvo mislio da imaš vezu s Haroldom Grotonom?"
     Pokušala je da obuzda svoju reakciju, ali joj je bilo kao da joj je izbio vazduh iz pluća. "Šta?
     "Ajvo je sasvim pogrešno shvatio tvoje kapriciozne postupke jednog Jarca, a i sam je bio rob svoje trapave kontrapredrasude. Bela devojka, beli muškarac, i svi oni sugestivni razgovori..."
     "Ali to je bilo samo zato što je Harold shvatio da sam..." zastala je, slomljeno. "Da sam konačno zaboravila Breda i... i..."
     "I poklonila svoje varljivo srdašce Ajvu... ne trudeći se da ga o tome obavestiš. Pa si onda malo plesala okolo s inženjerom, uživajući u osećaju, čekajući kakav romantičan trenutak da dopustiš Ajvu da sazna šta imaš za njega, potpuno neosetljiva na njegova osećanja u međuvremenu. O, curo, bio je to tvoj najblistaviji trenutak. Bilo je čarobno! Kako sam uživao u ironiji tog malog contretemps! Ali, znaš, on je u jednom trenutku zamalo shvatio. Na svu sreću, uspeo sam da mu odvratim pažnju pre nego što mu je to doprlo do svesti."
     Užasnuto ga je pogledala. "Ti... ti si u stvari..."
     "Budi praktična, luče. Zašto bih ja sparivao Mars sa Venerom, ili prepustio vodoliji njegovu kozu? Da je Ajvo znao šta si zaista osećala, nikada mi ne bi popustio. Malo je nedostajalo da bude tako. Samo su njegova depresija i iznenadni prekid teme dok je bio obuzet njom..."
     "O, Ajvo!" uzviknu ona, ovim najbolnije pogođena.
     "Malčice je dockan za kajanje, lepojko. Ajvo više ne postoji, ukoliko ne računaš njegova sećanja, koja su sad deo mog sopstvenog iskustva. On sada nije stvarniji nego što sam bio ja kada je on imao kontrolu. Moraćeš da se zadovoljiš njegovim telom."
     Ponovo je bežala, nanovo poražena, i to je bio Mejkon. Znala je da će je čovek iza nje neizbežno stići, jer nije imala gde da se sakrije, niti je bilo nekog da je zaštiti. Njen otac je bio mrtav; videla ga je kako pada kada je opalio pištolj, u onom svom prevelikom kaputu; i njegov šešir, ne zaista od svile, koji se onako jezivo zakotrljao prema njoj kao da je to njegova odsečena glava...
     Sada joj je crni ubica bio gotovo za leđima, spreman da ubije i nju. Svakog časa mogu njegove šake teško da padnu na njeno krhko telo i rastrgnu ga...
     Saplela se i pala glavom napred, na hladni pločnik. Nadneo se nad nju, džinovskim telom, a ona, kao u strašnom snu, nije mogla da se pomeri.
     "Moja si!" uzviknuo je.

     VENERA

     Bila je to uskršnja jutarnja služba. Isus Hrist je umro i vaskrsao, i ona je bila tu da zablagodari, na ovu prelepu godišnjicu svetog događaja. Ali je njeno srce bilo bremenito jer nikakvog čuda slične prirode ne beše u njenom životu. Dva-tri puta je njeno upozorenje moglo da spase život nekome njoj dragom... upozorenje za koje je ona bila suviše zbunjena ili suviše samoživa da bi ga dala.
     Izgubila je, još jednom... ali je nekako zadobila duhovnu potporu, besmrtnu snagu da podnese sve što je snađe. Ovaj jutarnji obred...
     Bila je kraj drveta, učesnik ovog verskog skupa na otvorenom polju. Bio je to zimzeleni hrast, otmeno zaodeven mahovinom, a na kori najbliže grane ugnezdila se krupna i prilično lepa čaura. Dok ju je posmatrala, opna se otvorila i pojavio se leptir, vlažan i blistav. Raširio je svoja nova krila čekajući da se osuše, a bio je najlepše stvorenje koje je ikad videla.
     Duž njegovih krila putovalo je svetlucanje. "Ne zovu me bez razloga Šen", reče joj on.
     Ona se otrže iz toga. Prostorija je bila još jedna gomila mašina u utrobi stanice. Čudovišni provodnički kablovi ulazili su u višeslojnu rešetku čiju namenu nije mogla da odredi. I ovo je, na svoj način, bilo lepo; sve joj se u ovoj seansi činilo poput duge.
     "Generator gravitacije", primeti Šen. "Zgodno smišljeno, električna energija se tako efikasno pretvara u gravitrone. Naravno, oni su to naučili pre mnogo miliona godina, od drugih vrsta, preko makroskopa; niko ne zna ko je prvi razvio i emitovao ovu tehnologiju, pošto su stare vrste oklevale da je upotrebe. Kada se vratimo na Zemlju, postavićemo lokalnu stanicu; taj proces je koristan za mnoge druge stvari, ne samo za slanje informacija u svemir."
     "Je li to sve što te zanima? Kako da zaradiš na ovome?"
     "Nipošto, mala. U tom slučaju teško da bih se gnjavio s tobom. Inače, u Marsu sam te dobio za šest poena."
     Sa tim je poveo sa 40 prema 11 u ukupnom zbiru. Mora da počne da mu uzvraća, inače će završne runde postati besmislene. "Zašto traćiš vreme na mene? Zato što sam jedino dostupno žensko u krugu od pedeset hiljada svetlosnih godina?"
     "Uprošćeno razmišljanje. Oduvek si odnos muško-žensko posmatrala prvenstveno kao seksualni. To je bila jedna od stvari koja je uklonila Ajva. Ponudio ti je ljubav, a ti si mu u zamenu ponudila onu svoju stvar." Zastao je, ali ona nije ništa odgovorila. "Čudna zamisao, da je žena ta koja nešto daje, u duhovnoj ili telesnoj ljubavi. U stvari, ona se samo predaje pred muškim prednostima."
     "Ako se uopšte predaje. Nije svaka prednost privlačna."
     "Srećom, kod ljudske vrste je mužjak taj koji ima nadmoć. Ovo je jedan od razloga što je Čovek razvio inteligenciju i kulturu, umesto da ostane primitivan. Kontrola reprodukcije, a s tim i evolucije, morala je da bude oduzeta ženki, da bi se postigao napredak. Neki tvrde da muškarčeva sposobnost da siluje čini ovog opakijim od onih životinja kojima je stran taj čin, ali je istina upravo obratna."
     "Od svih...!" Ali ponovo je upala u njegovu verbalnu zamku. Bio je to put ka porazu.
     "Čak i tako, seks je precenjen. Onog trenutka kada je potreba zadovoljena, postaje nezanimljiv. Moja istinska strast jeste strast prema znanju: zadovoljenje tu samo rađa želju da se zna više. Posedujem nezasitnu glad za intelektualnim iskustvom. Čovek može dugo da bude zadovoljan saznajući, posebno uz pomoć makroskopa."
     Još nije priznao pravi razlog zbog koga ju je progonio. Kada bude saznala šta on želi od nje, možda će naći način da ga nekako pobedi.
     "Kako si izbegao razarač?" upitala je, pokušavajući drugi pristup. "Tvrdiš da bi te izloženost smesta ubila a ipak nameravaš da putuješ."
     "Ne bi razumela objašnjenje medicinske tehnike, pa ću da ti je uprostim do besmisla", reče on blagim tonom udostojavanja. Naučila je već da ga ne izaziva, i nije to učinila. On nastavi: "Problem je bio u blokiranju sećanja pre nego što ga proživiš. Znao sam da je tamo, ali se nisam usuđivao da ga dodirnem. Ono nije povredilo Ajva zato što je njegova ličnost bila nedovršena, i delovala je kao urođena prepreka, ali onog trenutka kada bih uklopio tu fasetu s ostalima, mreža bi bila dovršena, kolo zatvoreno, brana provaljena. S druge strane, bez tog dela nisam mogao da kontrolišem telo, tako da sam morao da ga imam. A sećanje, na nesreću, nije vezano za neki određeni deo mozga. Jedan jedini utisak može se upisati u nebrojene sinapse, kao tanak pokrivač snega. To je zapravo uopštena razmena kiselina. Stoga je bilo potrebno da ocrtam određeni sloj sećanja, koji je nosio postavku razarača, i da ga postepeno izolujem, neutrališući sinapsu po sinapsu sve dok svaka putanja ne bude pročišćena."
     Ushodao se po odaji, zadovoljan što je mogao da se hvali svojim postignućima. "Morao sam to da učinim tako što sam stvorio lokalne enzime prilagođene samo i jedino ustrojstvima kiselina tipičnim za tragove razarača. Sve to ne napuštajući sopstveno telo ili mozak. Jesi li ikad pokušala da zadobiješ svesnu kontrolu nad sopstvenim enzimima a da je nemaš ni nad svojim telom? Usuđujem se da kažem da je to najčudesniji hirurški zahvat koji je čovek ikada obavio."
     Afra je, uprkos sebi, bila zadivljena. "Operisao si hemiju sopstvenog mozga?"
     "Bilo mi je potrebno šest meseci", reče on. "Završni korak bio je preimenovanje sinapsi koje sam izolovao, da bih dobio pristup drugim sećanjima ne pobuđujući razarač. Nisam hteo da budem ograničen Ajvovom površnošću, što bi se dogodilo da sam samo preskočio jaz, bez ponovnog postavljanja mostova. Nisam prelazio u njegov svet, već sam ga uklapao u svoj, s tim jednim preostalim kanalom. Ali to je tražilo isprobavanje i usklađivanje. Zato sam ga poslao u istorijsku avanturu s raznorodnim iskustvima, gde sam posedovao izvesnu moć nadzorne kontrole, i postavio nove veze dok je pristizala ta bujica novih signala."
     "Sve to... samo da bi mogao da izađeš i juriš curu po sobi?"
     "Sve to zbog samoodržanja, ribo. Ajvo je bio predodređen da negde zabrlja, i mogao je sve da nas pobije, umesto dvoje ili troje koliko je uspeo. Ne bih da mi moron određuje sudbinu. Morao sam da budem spreman da se ubacim čim se on dovoljno opameti da se preda."
     "Ili čak trenutak ranije."
     "On nije uvek bio svestan kada treba odustati."
     "Ako si bio u stanju da postigneš nešto tako složeno kao izolovanje pojedinačnog sećanja", reče ona polako, "zašto nisi naprosto blokirao Ajva u tom trenutku? Izgledaš sasvim sposoban da živiš i bez njega. Šta te je sprečilo da preuzmeš kontrolu u bilo kom trenutku?"
     "Dušo, kada bih ti to rekao, bih bi zauvek u tvojoj vlasti", reče on.
     Njegovo držanje je nagoveštavalo da laže; stoga mu je verovala.

     MERKUR

     U sledećoj prostoriji nije bilo teške mašinerije. Umesto toga bila je postavljena kao učionica, s klupama poređanim ispred podijuma. Afra prođe kroz nju i zastade pre no što će nastaviti put. "Jesi li to ostao bez simbola, genije?" doviknula je nazad. Znala je da rundu u Veneri nije izgubila s velikom razlikom, možda sa dva poena.
     Tada se klupe popuniše... pticama: vrapci, rode, kolibri, orlovi, papagaji i lešinari... Bile su prisutne sve vrste, tesno zbijene, češući se krilima, šušteći perjem, ispuštajući izmet. A ona je bila među njima, i sama ptica, vrste koju nije mogla tačno da imenuje. I ona je s njima bila zasužnjena u kavezu u koji se odaja pretvorila.
     Napolju, na prostoru koji je maločas zauzimao podijum, nalazili su se ljudski učesnici. Bili su spektakularno odeveni, kao da su hteli da nadmaše sjajem ptičju družinu. Svaki par je bio urešen raskošnije od prethodnog, i svi su paradirali ne obraćajući pažnju na ptice. U stvari, bili su ih nesvesni, sasvim zaokupljeni pokazivanjem sopstvenih krpica.
     Konačno je prepoznala prirodu njihovog čina: bila je to uskršnja parada, koja je prirodno sledila posle jutarnje službe iz njene pređašnje vizije. Ali ona nikad nije videla taštiji skup od ovoga. Svaki njegov učesnik kao da je žudeo da privuče pažnju, uplašen i najmanje čestice prljavštine oko sebe.
     I Šen je bio među njima, blistav pod... visokim svilenim šeširom.
     Nije ni primetila šta je još imao na sebi. Sada je prekardašio. Besna, osvrnula se oko sebe da vidi na koji način bi mogla da dela. Moralo je postojati nešto u ovoj situaciji što je mogla da okrene u svoju korist. Bilo je potrebno samo da proširi svoje mogućnosti.
     Iskobeljala se... Bilo je pretesno da poleti... do velike prednje kapije koja je razdavajala ptice od ljudi, odgurujući žurno druge ptice. Ovo je trebalo da bude, u geografiji stanice, mesto gde se nalazio podijum. Tu bi trebalo da bude... da, zasun je bio jednostavan, nepripremljen za napad ptice sa ljudskim umom. Odmeren trzaj kljunom, pravovremen zamah krilom, i...
     Vrata se širom otvoriše.
     Ptice provališe napolje, kričeći. Perje, prašina i izmet zasuše ljude u prolazu. Nastade veliko komešanje i pometnja, jer su svi nastojali da se uklone od prljavih ptica. Albatros, nespretno uzlećući, udari u Šenov šešir i obori mu ga s glave. Možda je to Afra i sama učinila.
     Ponovo se pojavi učionica.
     Podijum je bio ukoso gurnut, i Šen je stajao razbarušen pored njega. Zaista je došlo do kontakta, i to ne po njegovom izboru. Ovaj put je on oterao viziju.
     Držala se postignute inicijative. Sela je za najbližu klupu, sigurna da će to pokrenuti... predavanje.
     I jeste. Svetlost se priguši i u vazduhu prednjeg dela prostorije pojavi se slika. Bio je to Oblik... ista ona prefinjena, vijugava, pulsirajuća boja koju je videla tamo blizu Zemlje, kada je ugledala razaračev signal. Ista crvena masa, ista plava tačka, kao da dvostruka belo-plava zvezda-patuljak kruži oko crvenog džina. Ista simbolička smesa postavki, koja je rasla, rasla...
     Nije mogla da se otrgne: stvar joj je ovladala mozgom. Pretpostavljala je da je Šen opčinjen na sličan način. Razarač je konačno napao.
     Ali naglasak se izmeni, i ona odjednom shvati da ovo nije razarač uma. Bila je to ista tehnika ali ne i ista poruka... a poruka, bez obzira na tvrdnje nekih uskih interesa, bila je mnogo važnija od medijuma. Umesto zaborava, donosila je informacije. Širila je poglede. Sledećeg trenutka njen um usvoji taj univerzalni jezik, galaktički dar sporazumevanja, i ona vide i začu... poduku.
     Zvanična galaktička istorija počinje s nastankom prve međuzvezdane komunikacijske mreže. Postoje samo retki pređašnji dokazi...
     Upijala je to, zaneseno. Prvi put joj je bila ponuđena celokupna istorija. Poduka se nastavila, da pokrije proširenje makroskopske mreže, sfere kulturnog uticaja, i početak Prve opsade.
     Ilustracija, reče to. Tada delimična ustrojstva postadoše celovita, i čitava njena neprijemčiva masa odgovori. Nalazila se na civilizovanoj planeti, reagovala na njenu silu teže, temperaturu i mirise kao i na prizore i zvuke.
     "Mogu da ti kažem kako se završava", reče Šen. Njegov glas omeo je njenu koncentraciju; posmatrala je promenljive boje-oblike koji su pričali priču, sada trodimenzionalne i skoro materijalne.
     Onda se njen um ponovo uključi, i planeta se vrati. Prolazila je između ogavnih ali ipak običnih (po galaktičkim merilima) bića ovoga sveta, razgovarala s njima, i saznala o očajničkoj borbi u koju su bila uključena. Bio je to planetni i međuplanetni rat, i ova vrsta bila je u opasnosti od porobljavanja ili uništenja.
     Shvatila je i razlog: signal Putnikov dozvoljavao je osvajačke ratove između nezrelih vrsta. Bilo je to kao dati motorne čamce međusobno neprijateljski raspoloženim ostrvljanima koji su dotle bili razdvojeni miljama plićaka i grebena prepunih ajkula. Svemirsko putovanje bez prethodnog sazrevanja značilo je rat među kulturama... i obostranu propast.
     Fizički dodir između zvezdanih kultura Galaksije u suštini je značio haos, učila je poduka, i ona se sad nagonski slagala, budući da je to videla na delu. Zatim uslediše novi podaci, opisujući završetak opsade. Tu je bila još jedna živa, za sva čula stvarna epizoda, koja je pokazivala kako su povezane vrste uredile život, deleći planetu, ali ne u harmoniji. Stvorenja su, kao ona poslednja, bila potpuno neljudska, ali je ipak saosećala s njihovom nesrećom. Imala je osećaj da je bila prisutna kada je grupa obalskih dobrovoljaca ubila poslanika podmorske kulture; i bila je potresena pošto je pratila prosvetljenog stanovnika kopna koji je napravio uzvratno putovanje u okean, da bi ga na sličan način ubila granična patrole druge strane. Ponovo je izbio rat, desetkujući obe vrste i vrativši daleko unazad civilizaciju planete, ali obostrana mržnja nije se ugasila. Povlačenje Putnikovo nije rešilo probleme u Galaksiji; samo ih je bolno potisnulo. Bolje da nikada nije ni došao.
     Ali, saznala je i pozitivnu stranu: uzlet civlizacije u odsustvu Putnika. Pratila je pripreme da se olakša predviđena Druga opsada. Smišljen je razarač: bio je poput uragana koji sprečava divljake da koriste svoje moderne čamce. Mnogi su izginuli pokušavajući... Ali, to je bilo bolje od onoga što se dešavalo ranije.
     Videla je i drugu fazu projekta razarača: potragu za izvorom i prirodom Putnikovog signala.
     Došlo se do zaključka da je Putnik bio poslat u druge Galaksije lokalnog jata. Jesu li i one prošle kroz slična pustošenja? Makroskop nije dao odgovor na ovo.
     Ipak, nastavljala je pretpostavka, ako je Putnik dosegao druge galaksije, to je izgledalo kao univerzalna zavera da se zatre civilizacija gde god se razvije. Ako je tako, bilo je neophodno zaustaviti ga na samom izvoru.
     Međutim, putovanja do ovih bližih galaksija bila su neuspešna. Šest ekspedicija ka Andromedi nikada se nije vratilo. Ako je Putnik bio tamo, trebalo je da bude moguće povratno putovanje. Ako nije, trebalo je da postoji visoko razvijena makroskopska tehnologija, i da bar nekoliko programa bude emitovano radi međugalaktičke komunikacije. Obične sferične emisije rasipale su se u međugalaktičkim prostranstvima, ali zraci nisu, kao što je pokazao i sam Putnik.
     Da li je Putnik stigao do drugih galaksija u različita vremena? Lokalni program je, po svemu sudeći, dolazio s udaljenosti od oko tri miliona svetlosnih godina, i širio se da proguta čitavu Galaksiju i njenu okolinu: globularna jata, Magelanove oblake, ali ne i Fornaksa ili Vajara. Oko trideset hiljada svetlosnih godina od ruba (proizvoljna procena: nije postojao fizički diskontinuitet koji bi označavao granice Galaksije) zrak je prestajao; njegov ukupni poprečni presek ovde je bio oko sto pedeset hiljada svetlosnih godina. U trenutku kada bi zrak mogao, u svome širenju, da presretne drugu galaksiju iza Mlečnog puta, bio bi već razuđen u kupast oblik, suviše raspršen da bi imao pravi učinak. Bez sumnje je bio stvoren da dejstvuje baš u ovom okruženju.
     Ako su i drugi zraci bili načinjeni na isti način, i ako su poticali s istog mesta u svemiru, možda su morali da se smenjuju. Milion godina Putnika moglo je biti upućeno prema jednoj galaksiji; kada bi se ovaj našao na putu, odašiljač bi bio okrenut da pokrije drugu galaksiju. Tako bi pravac i razdaljina i redosled odredili položaj svake galaksije ponaosob.
     Posle Druge opsade počele su da pristižu potvrde za ovo. Civilizovane planete koje su skočile prema drugim galaksijama, i tako ostale nasukane, poslale su delove istine. Načinile su prelazak ali nisu mogle da izađu iz organskog stazisa, zbog odsustva Putnikovog signala, neophodnog za obnavljanje. Stoga je bilo potrebno da prođu milioni godina pre nego što bi Putnik stigao do novog položaja istraživačkog sveta. U tom trenutku bi se obnavilo, ali sa gubicima, budući da čak ni gasovito stanje nije imalo neograničen rok trajanja. Tada je povratak bio nemoguć bez novog čekanja, milionima godina, na Treću opsadu kod kuće.
     Ovo je bila suština prvog izveštaja sa Horva, zarobljenog u globularnom jatu u orbiti oko Andromede. Činilo se da su putnici bili zapravo stvoreni da spreče međugalaktičku razmenu. Ali istraživanje Horvena se nastavilo, jer je isti signal koji je oživeo tužno desetkovano stanovništvo, sada omogućavao planeti da slobodno putuje po Andromedi. Posle nekog vremena, poslali su drugi, još čudesniji izveštaj.
     U međuvremenu se jedan mesec-trut Duona pojavio u Galaksiji Mlečni put, noseći pun izveštaj i snimke njihovog Putnikovog signala. Snimci nisu imali značaja sami po sebi, ali su bili korisni za neposredno poređenje sa sličnim snimcima domaćeg Putnika. Ovim je utvrđeno da su postojala dva različita Putnika, "otisak prstiju" razlikovao se u neznatnim ali nedvosmislenim pojedinostima. Još jedna činjenica zamenila je pretpostavku, i bila je potvrđena nova stavka na probnoj mapi Putnikovog delovanja. Sada su bili dostupni podaci o tri posebna zraka... i svi su poticali iz istog izvora.
     Nema podataka o povratku drugih meseca-trutova. Pouzdano se zna da je bio poslat izvestan broj, ali su bili ili izgubljeni u konfiguracijama skok-svemira, koje nisu bile unete u mape, ili su stigli ali se nisu nalazili u Mlečnom putu niti u njegovoj blizini. Neprestano i potpuno osmatranje čitavog obima Galaksije bilo je jednostavno neizvodljivo, tako da je mnogo toga zavisilo od slučaja.
     Konačno, upotrebom nekoliko zakasnelih makroskopskih povratnih poruka, podataka s jedinog meseca koji se vratio, i detaljne analize samog Putnika kada je započela Treća opsada, Galaksijci su uspeli da sastave celu priču.
     Bio je to osvit novog doba.

     JUPITER

     Poduka je bila završena. Uvijajući oblici su izbledeli, na podijumu je sada pevala primadona. Njeno pevanje bilo je vrhunsko; činilo se da predstavlja vrhunac ljudske umetnosti, zenit mogućnosti jedinke. Bilo je onoliko blizu koliko je moglo da bude, u a cappella obliku, savršenstvu. Bilo je oličeno majstorstvo.
     Afra je razmišljala o svom ljudskom nasleđu, i o nasleđu Galaksije. Kao da se svuda pojavljivalo šest glavnih razdoblja kulture, na koji god način da su posmatrani. Galaksija je prošla kroz tri duge civilizacije i tri kratke opsade, poslednja je još trajala, a sada je bila na ivici sedmog, možda završnog razdoblja. Svaka jedinka, svaka vrsta, svaka kultura bila je na istom putu. Ogledalo istorije pružalo je odraz prošlosti... ali je ta prošlost bila manje značajna istorija u odnosu na onu koja će tek doći.
     Šen je bio primadona; simboli se nisu mnogo obazirali na pol pojedinca. Afra nije bila sigurna kakva je ovaj put priroda njenog simbola, pošto nije doživela nikakav preobražaj osim saznajnog, ali je početak spoznaje istine, o sebi, i galaktičke i sveopšte, bio dovoljan. Onako detinjast, Šen je možda predstavljao vrhunac čovekove prvobitne evolucije, ali nije predstavljao čovekovu budućnost. Niti onaj oblik morske zvezde u koju se pretvorio Bred; taj oblik zrelosti bio je odavno odbačen kao slepa ulica zbog zastarele i ograničene životne sredine. Čovek je bio predodređen za nešto drugo. Ne fizički, ne tehnološki, već socijalno i emotivno. Možda će proći milioni godina pre nego što to postigne, ali je to, po galaktičkim merilima, bio samo tren. Ovo je bio prag, zbog spoznaje sopstvenih mogućnosti, zbog vizije vlastite estetičke budućnosti.
     S malim naporom Afra se prebaci u stvarnost stanice. Prostorija se izmenila: ovo je bio još jedan aktivni deo. Mašine su izbacivale gotove uzorke za izložbu elemenata, i slale ih u prenosne proreze, svakako da bi bili prebačeni u nekolike odaje za posetioce. Umetnost je bila reprodukovana, hrana pravljena. Ovaj odeljak bio je, u stvari, prošireni ali ipak sasvim rutinski proizvodni centar. Ili je postojala velika tražnja za uzrocima, nagoveštavajući brojne posetioce, ili su izložbe bivale često menjane radi osavremenjivanja.
     Šen je bio prisutan, i držao je S' napravu. "Merkur je bio tvoj, 10 prema 5", objavio je. "One tvoje proklete ptice..." Pljesnuo je po instrumentu.
     Konačno je dobila rundu! Ali vizija je već bila tu:
     Ulica Mejkona, ona ima sedam godina, iznad nje crnac. Ali sada je njen užas nestao. Šest ispoljavanja... uzlazni znak, sunce, mesec, Mars, Venera, Merkur... pretvoreni u sedmo, Jupiterovo... i okolnosti su bile blagotvorne. Znala je da je crnac neće povrediti; nije on bio pljačkaš. Pljačkaš je bio belac.
     "Devojčice, hajde sa mnom. Tvoj tata je povređen."
     "Znam", reče ona.
     "Ja radim u prodavnici", nastavio je, pomažući joj da ustane. "Video sam kako si potrčala, i znao sam da si se uplašila. Tvoj tata je zgrabio lopova i držao ga, i ovaj je sada sigurno već u zatvoru, ali..."
     Koleno joj je bilo oguljeno, rame ugruvano u sudaru s policom, ali su to bile beznačajne povrede. Prihvatila je čovekovu ruku i pošla nazad. "Koliko je teško... mislim, moj otac..."
     "Nije teško ranjen. Siguran sam. To je hrabar čovek, kad je smeo to da učini, onako da krene na pištolj. Hrabar čovek."
     Afra ponovo izađe iz sećanja-vizije, oslobođena njenog uticaja. Više nije morala da beži.
     Šen ju je posmatrao, svestan da gubi uporište. Nameravao je da dobije rundu tako što bi je gurnuo u viziju užasa i primorao je da se još jednom preda, ali je ona ovaj put savladala strah. Njena zavisnost je nestala. Šta god bilo to što je planirao da postigne, sada je bilo dalje od ostvarenja nego prilikom prvobitnog sukoba u uzlaznom znaku.
     I dalje joj je priticala snaga, jahala je na talasu pobede u Merkuru i oslobađanja od neprestanog terora uzlaznog znaka. Bila je spremna da proširi još više svoje horizonte, da sazna konačnu informaciju i primeni je u svoju korist.
     "Jesi li razmišljao", zatražila je od Šena, "o suštinskom paradoksu Putnika? O jedinom svojstvu koje ga razlikuje od drugih signala, i čini da samo njegovo postojanje bude dokaz da je tehnologija trećeg stupnja kvalitativna koliko i kvantitativna?"
     "Sigurno", reče on... ali je trenutno oklevanje odalo njegov previd. Prevideo je očigledno, kao i svi ostali, i postao svestan toga tek u trenutku kada mu je ona postavila pitanje. Još jedan poen za nju! "Putnik, kao impuls koji se kreće brzinom svetlosti, nikada ne bi mogao da nadgleda tako složen hronološki proces kakav je topljenje i obnavljanje tuđinskog bića, budući da nije moguće postojanje sećanja ili pređašnjeg iskustva u obrascu koji putuje kraj subjekta tom brzinom. Deo Putnika koji upravlja topljenjem epiderma bio bi dvadeset četiri svetlosna minuta u zakašnjenju u trenutku kada bi se rastvorilo srce. A deo koji bi dovršio posao ne bi stigao do trenutka kada bi proces otpočeo... jer ne bi mogao, relativistički gledano, da nadoknadi ona dvadeset četiri minuta. Informacija ne može da putuje kroz materijalni prostor brže od svetlosti. Stoga Putnik nije mogao da obavi ovaj zadatak... ali ga je ipak obavio. Paradoks."
     "Promaklo ti je!" uskliknu ona. "Genije, bio si slep za istinu. Ne razumeš Putnika ništa bolje nego stari Galaksijci."
     "Besmislica", reče on, uzrujan. "Mogu da ti objasnim kako se postiže proces topljenja uprkos tom ograničenju. Moram li to da ti nacrtam?"
     "To se ne može nacrtati, glupane."
     Šen dočeka kocku ugljenika - jedan od onih ogromnih dijamanata - na putu ka nekoj izložbi, i postavi je na jednu od umetničkih mašina. Otrčao je niz hodnik i doneo nešto nalik na kredu, da bi načinio skicu na priručnoj tabli. Crtež kredom na dijamantu!
     "Zrak polazi iz tačke A, pogađa subjekt u tački B i odlazi dalje prema tački C, da se nikad ne vrati", reče on, crtajući čiča-Glišu. Mogao je bez sumnje da stvori umetničko delo, samo da je hteo, ali je kreda bila nezgrapna, površina klizava, a on pometen obrtom sreće u nadmetanju.

     "Jednostavnosti radi", nastavio je, "zanemarićemo takve finese kao što je dobijeni zrak za topljenje, koji zapravo obavlja posao; to je samo ogranak, proizveden ad hoc kada ga izazove određena situacija. Putnik u suštini dodiruje samo jednom, i putuje dalje brzinom svetlosti. Ne zaustavlja se da vidi da li je posao dovršen, kao što se reka ne zaustavlja da vidi ko je to prelazi. Uvek je to nova voda."
     "A tebi se još nisu osušile pelene", reče ona.
     "Ali će predmet u vodi izazvati stalno talasanje", produžio je, na izgled spokojno. "U slučaju našeg Putnika, međudejstvo u tački B otpočinje povratnu spregu koja susreće i priprema nadolazeće impulse. Tako da je moguće produženo međudejstvo." Nacrtao je još jednu skicu, na drugoj površini kocke. "Nazovimo tačku D tim sekundarnim međudejstvom, iako se ne događa na nekom određenom mestu. Ono zaista unapred pobuđuje pristižući signal, čineći tu vrstu sećanja i planiranja mogućom.
     Otud je topljenje zapravo funkcija E - A-zrak oblikovan BD povratnim dejstvom. Jedina prilika kada je A-zrak neposredno presretnut jeste pri prvom susretu; a ovo je razlog za taj susret. Bez tog BD povratnog dejstva, topljenje bi bilo obično haotično rastapanje tkiva, koje bi se neizbežno završavalo smrću. Ovako, kada se približi kritična tačka - kao što je potreba da se zatvori jedno plućno krilo dok drugo radi - Putnik to zna, i prilagođava svoj program u skladu s tim. Isto važi za obnavljanje, koje nije puko prirodno preimenovanje evolucije kao što izgleda. Nije važno gde se ono događa, dokle god je Putnik prisutan; zrak je načinjen da reaguje na određeni podsticaj na odgovarajući način. Veoma usavršen program, posebno jer nijedan njegov deo nije materijalan, tečan ili gasovit, ali zato delotvoran, kao što znamo."

     "Govoriš o detaljima a propuštaš celinu, baš kao stari Galaksijci", reče ona. "Stari drveće/šuma previd. Znaš šta? Mislim da ne možeš ni sam da pojmiš Putnika. Izolovao si to zajedno sa sećanjem na razarač! Istina je izvan tvog domašaja!"
     Lice mu je bilo mirno, ali je bila sigurna da cepti od besa. "Šta možeš ti sa svojim nabeđenim razumevanjem, što ja ne mogu? Pokaži mi bar nešto."
     "Mogu da razgovaram sa Putnikom", reče ona.
     "Kako da ne. Mogu i ja da razgovaram sa svojom nogom. Ali kakav odgovor očekuješ?"
     Prikupila je svu svoju pažnju i snagu volje na taj jedan napor, svesna da je njena teza, njena jedina prednost nad Šenom, zavisila od tog praktičnog dokaza. "Putniče", povikala je, "Putniče, čuješ li me?"
     Ništa se ne dogodi. Šen ju je posmatrao s vešto glumljenim sažaljenjem.
     Zar se prevarila? Bila je tako uverena...
     "Putniče", ponovila je žurno, "da li me čuješ? Molim te, odgovori..."
     D A
     Došao je odasvud, taj bogoliki odgovor. Preplavio joj je čula, opržio prste, naduo jezik, razvalio bubne opne, zario joj se u očne jabučice vatrenim pismenima. Da li je ovo doživeo Mojsije na onoj planini?
     Šen je stajao ošamućen. Znači da je to zaista osetila.
     "Šta si ti?" upitala je, i sama prestrašena, ali svesna da bi ovo mogla da bude njena jedina prilika da uspostavi vezu. Samo dok je nosi taj talas...
     I tada to ponovo dođe, bujica informacija, projektovana u njen um na isti način na koji je proces topljenja delovao na ćelije njenog tela. Delovi prolazećeg Putnikovog zraka aktivirali su nervne sinapse u njenom mozgu i obraćali joj se istinskom telepatijom.
     U suštini, ovo: kao što je međuzvezdano putovanje zahtevalo pretvaranje čvrstog oblika života u tečni oblik, a zatim u gasoviti oblik, tako je istinsko međugalaktičko putovanje zahtevalo još jedan dalji stupanj: oblik zračenja. Putnik nije bio zrak emisije; bilo je to živo, svesno biće. Razvilo se iz uobičajenih oblika, ali su njegova tehnologija i stepen razvoja omogućili ovaj nepredvidljivi oblik, oslobodivši ga svakog ograničenja, osim brzine zračenja kroz prostor. Ali je i to moglo biti prevaziđeno upotrebom tehnike skok-svemira... čim su prostor kartografski istražili svetlosno brzi izvidnici.
     Nije postojalo mesto u vaseljeni koje ova vrsta nije mogla da dosegne.
     Ali su retki životni oblici dostigli ovaj nivo. Zašto? Putnici su istraživali i otkrili da su u skučenom uzavrelom kotlu kakav je bio prosečna galaksija nastanjena oblicima života, prve vrste koje su postigle sposobnost gasovitog stanja za skokove kroz prostor, koristile tu sposobnost da suzbiju sve ostale... a onda stagnirale zbog nedostatka podsticaja. Problem je bio u tome što je tehnologija nadmašivala zrelost. Galaktička civilizacija bi postala stvarnost samo kada bi više vrsta bilo podstaknuto da postigne punu zrelost. Bilo im je potrebno vreme... vreme da odrastu.
     I tako su putnici postali misionari. Svaki pojedinačno skočio je do određenog mesta u svemiru i podvrgao se pretvaranju u zračenje, zadržavajući pri tom svest. Fizičke sinapse postale su talasne sinapse, misao se javljala vraćajući se iz najisturenije tačne, ali lucidna. I svaki ponaosob doneo je tehnologiju skok-svemira u različitu galaksije, vrstama koje su posedovale tehnologiju drugog stupnja.
     Mlečni put je bio obrađen u celini. Putnikov doprinos podsećao je na doprinos razarača: činio se okrutan, ali je zapravo izazvao ubrzano sazrevanje. Vrste su mogle da pate, ali su galaksije bile podstaknute da napreduju. One galaksije koje su zadobile kontrolu nad svojim nedozrelim elementima - tako upadljivo prepoznatljivim po svojim postupcima kada bi bili suočeni s iskušenjem skok-svemira - bile su na putu ka uspehu. Mlečni put, posle nekoliko propalih pokušaja, konačno je ovladao sobom, i bio je na korak od istinske zrelosti... kao celina. Ovo je bio dar Putnikov: propusnica za vaseljenu, i vaseljensku civilizaciju.
     "Beli čovek koji donosi svog boga neukim divljacima", gunđao je Šen. "Jaka stvar." Zakoračio je u sledeću prostoriju.
     "I jeste jaka stvar, iako si ti suviše nezreo da bi priznao da vangalaktički tuđinci mogu da postignu stvari koje ti ne možeš ni da sanjaš da ćeš postići", uzviknu ona, progoneći ga. "I čovečanstvo može da uživa tu prednost ako preživi sopstvenu nezrelost. Ne time što će postati pametnije, već sazrevanjem. Mi..."

     SATURN

     Šen je bio u vojničkoj uniformi, neurednoj, a u ruci je držao bocu jeftinog viskija. Ako se nalazio na stražarskom mestu, kršio je pravila službe. Negde je načinio grešku, neveliku grešku, i već su ga stigle posledice.
     Afra je bila u raskošnoj haljini, zlatokosa boginja, kada je zašuštala kroz odaju. Osmotrila je redove računarske mašinerije, i zaključila da se nalaze u prostoru s osetljivim nadzornim mehanizmom stanice, ali je bila više zaokupljena sopstvenom prilikom. Šenova izvitoperenost bila je njena nagrada, njegova nevera u opštu dobrobit njena dobra sreća... samo ako nastavi da dela sa pouzdanjem...
     Podigao je bocu prema njoj u pijanom pozdravu. "Moja sveća dogore", reče. "Ponovo si pobedila."
     A onda se ono neuhvatljivo sećanje oslobodi i izađe iz tamnice gde je bilo čuvano: nešto što joj je rekao Bred Karpenter. U razdobljima krize je provirivalo, ali samo da bi se povuklo pre nego što bi bilo osmotreno. Sada ga je konačno imala. "Šen je opasan... tu nemoj da se prevariš. Taj nema obzira. Ali ima načina da bude obuzdan, ako postoji potreba i ako je pravi trenutak za to. Sada ću ti ga opisati, ali te molim da ga nikom ne kažeš... posebno ne Ajvu.
     "Ko je Ajvo?" upitala je, jer je to bilo pre nego što je sve počelo.
     "On je moja veza sa Šenom. Ali ovo je jedna stvar o Šenu koju on ne zna. Ugradiću ti hipnotičku blokadu protiv odavanja."
     Tako je i učinio, vičan tim stvarima. Zaboravila je to, sve do ovog trenutka... trenutka u kome je otkrila Šena u njegovoj slabosti, svesna da je njegova ranjivost prolazna, diktirana samo prolaznom animacijom simbola. Šen je i dalje vodio, i znala je kakvim ogromnim mogućnostima raspolaže; nikada ga neće pobediti ako ga sad ne dovrši. Uran ili Neptun lako bi mogli da zaljuljaju klatno na njegovu stranu, a s tim i inicijativu, i donesu mu konačnu pobedu.
     "Sećaš li se Ajvone?" upitala ga je.
     Slika se izgubi. Šen se okrenu prema njoj, sa S' napravom koja je zamenila bocu, i bilo je kao da je vatra njegovog znaka dobila fizički oblik. "Bred, kopile jedno!" uzviknuo je. "Odao si!"
     Ali on je bio u svojoj slabosti, ona u snazi. "I ti imaš sećanje kao moje, ono s kojim ne možeš da se suočiš", reče ona. "Zbog toga nisi mogao da preuzmeš kontrolu od Ajva, bez obzira što ti je sve drugo polazilo za rukom. To je saznanje koje mi daje moć nad tobom." Ali samo u odgovarajućim okolnostima... a to je je moglo da bude pitanje tumačenja.
     Naime, postojao je treći genije u okviru projekta, onaj koji se nalazio između Breda i Šena. Ajvona... "Arčer" Strelac... i tu je došlo do snažnog sukoba.
     Imali su po pet godina kada je sukob došao do vrhunca, oboje s više proživljenog u svim oblastima života nego većina odraslih, ali i dalje deca u emotivnom pogledu. Bio je to klasičan slučaj dve škorpije u boci, dve nacije s viškom nuklearnog naoružanja i manjkom strpljenja: dvoje dece sa moćima odraslih. Pošto su bili muško i žensko, postojala je izvesna ublažavajuća privlačnost među njima. Ali, rivalstvo je bilo jače, i kada se okončalo njihovo druženje, našli su način da raščiste stvar: bila je to igra, nadmetanje, više od telesnog, više od intelektualnog, čija stroga pravila niko drugi nije razumeo. Ceo jedan dan i noć bili su nasamo, zaključani u skrovitoj sobi, i na kraju je Šen pobedio a Ajvo se ubila.
     Onda je Šen, da bi se zaštitio, operisao na telu, i učinio da izgleda kao njegovo, unakaženo, na izvesne načine koji će obmanuti svet. Uredio je da se dogodi upečatljiva "nesreća" sa paljevinom, koja je obmanu učinila potpunom, a zatim je zauzeo njeno mesto u zajednici projekta. Tako je postao Ajvo, i nekako uspeo da izmeni dokumenta, da bi zbunio radoznale odrasle. Izgledalo im je kao da je poginulo muško dete, ali prebrojavanje to nije potvrđivalo; umesto toga je jedno muško dete bilo pogrešno smatrano za žensko. Ako je nedostajalo žensko dete, koje?
     Šen se provukao s ubistvom.
     Ali nije uspeo da zbuni svoje vršnjake. Nisu bili tako pametni kao on, ali su ga poznavali, i znali su ishod. Bili su njegova grupa-rod, a to je dejstvovalo neodoljivom snagom. Nisu prijavili njegov zločin odraslima, jer to nije stajalo u pravilima roda, ali jesu proneli glas među sobom, i sami mu sudili, i doneli presudu. Po njoj, on je postao Ajvo. Nije više mogao da se izdaje za drugu osobu po izboru i potrebi. Grupa je imala posebnu moć nad svojim članovima: delom etičku, delom prisilnu, delom religioznu, delom porodičnu - ono što bi grupa odlučila, pojedinac je poštovao. Nije moglo biti drugačije, čak ni za Šena.
     Tajna je sačuvana ali je on bio kažnjen. Čak i kada se projekt raspao, volja roda je ostala, krut kodeks, obaveza koju nije mogao da skine sa sebe.
     Samo je Ajvo lično mogao da ga oslobodi, kada se ukaže potreba... a Ajvo nikada nije saznao istinu, i bio je tvrdoglav kao mazga. Ajvo je mislio da je ispraznost svakodnevice bila ta od koje se Šen povukao. Nikad nije ni čuo za Ajvo.
     Kao što je Putnik vaspitao vaseljenu; kao što je razarač vaspitao Galaksiju; kao što su okolnosti vaspitale čovečanstvo; tako je grupa-rod vaspitala Šena.
     I ništa više! Šen je i dalje imao galaktički instrument, S', ovo nije bila Zemlja, a Afra nije bila vaspitanica projekta. "Ne možeš da se vratiš kući bez mene", reče on. "Presuda ne može da bude prizvana, ovde; i dalje sam potreban."

     URAN

     I tako je velika smicalica propala, i sada se klatno kretalo nazad, vraćajući mu snagu, umanjujući njenu. Bio je red na nju da se povuče.
     Sledeća prostorija sadržala je visoku tehnologiju: neobičan cevovod prihvatao je nešto nevidljivo, a još neobičniji uređaji su ga obrađivali.
     "Pretvaranje", primeti Šen, sa dosta starog pouzdanja. "Kanalisani gravitroni pretvaraju se u makrone radi odašiljanja." Dotakao je S'.
     Petoro ljudi stajalo je usred zemaljskog pejzaža, na suncu. Žena i dva muškarca gledali su prema jugu; dve žene, jedna starija, druga mlađa, stajale su pedeset stopa dalje, u smeru pogleda prve trojke.
     Po prvi put je Afra ugledala simbole, i bila u nedoumici koji je njen. Žena u severnoj grupi mogla je biti ona; muškarci, Šen i Ajvo. Jedna žena iz južnog para bila je staromodna; druga je bila savremena devojka. Jedna stegnuta, ukočena; druga budna, otvorena. Njihova odeća i držanje određivali su njihove tipove... ali koja je od tri žene zaista bila Afra?
     Ovo je izgleda bio trenutak neodlučnosti, i Šen je očito delio to raspoloženje. "Jesam li ja baš toliko rđav?" upitao je donekle pomirljivo. "Nikada nisam mučio životinje do smrti, čime ne mogu da se pohvale mnogi koji su prošli obično detinjstvo. Nikad nisam ubio čoveka, a malo njih koji su služili u vojsci mogu to da kažu. Sve što sam učinio bilo je da sam odigrao poštenu igru sa visokim ulogom, i pobedio. Da sam izgubio, ja bih umro. Uvek sam poštovao pravila igre."
     Tada Afra shvati da je žena između dva muškarca bila Ajvo, kakva bi bila da je odrasla. Šen je bio obavezan svojom prošlošću, i pravilima igre, i nije bilo do nje da ga unapred osudi.
     Ali, i Afra je bila obavezana. Bila je svedok istorije galaksije i spoznala je njeno značenje. Da li je trebalo da se sada vrati svojim starim, skučenim običajima i pogledima, ili da otvori um i dušu promeni, kretanju, spontanosti? Koja žena je bila ona? Konvencionalnost je imala svoje prednosti, ali i preduzimljivost.
     Nikada joj nije palo na pamet da njena predrasuda prema crncima bar delimično potiče od one trke iz detinjstva s dobronamernim službenikom supermarketa. Podsvesno je upamtila taj događaj, povezala ga s iznenadnom, nesrećnom pogibijom svoga oca, smrtno ranjenog tog dana, i nekako okrivila sve crnce za to. A ipak je belac bio taj koji je pucao, u pokušaju da opljačka kasu. Crnac je pokušao da pomogne, čak i time što je izrazio neopravdani optimizam u pogledu zdravstvenog stanja njenog oca. Najsnažniji elementi tog iskustva bili su ubistvo i crnac, i njena podsvest je povezala ono što njena svest nije. Bez sumnje je i sredina u kojoj je odrastala imala uticaja na ovo...
     Ovde nije bilo odgovora ni za jedno od njih. Prešli su u sledeću prostoriju.

     NEPTUN

     Služba za održavanje: mašine za čišćenje, mašine za opravku, roboti za testiranje. Hodala je niz prolaz, Šen je išao nekoliko koraka iza nje. Na drugom kraju prostorije sferično je igrala svetlost, trepereći u galaktičkim kodovima. Osmotrila ju je... i shvatila da je to upozorenje svim posetiocima da sledeći odeljak sadrži mehanizam za programiranje razarača.
     Ostale odaje nisu imale upozorenje. Zašto je ova?
     Bila je sigurna da zna. Teorijski, svako biće sposobno da stigne do ove stanice, dostiglo je zrelost u kojoj je bilo imuno na razarač. Ali mogli su postojati i manje zreli saputnici, kao što je bio slučaj vrsta koje su zapravo postavile ovu stanicu; istinski zrele jedinke nisu bili sposobne za nasilje, koliko god bila korisna njegova primena. Mlađe vrste su morale da održavaju opremu i obavljaju radove.
     Ili je moglo da bude dece, vrsta sa sažetom evolucijom, da drsko guraju prste na opasna mesta. Zato... upozorenje. Tu je moglo da bude zalutalih zračenja razarača.
     "Ovo je kraj puta", reče ona, ukazujući mu na upozorenje. "Moramo da se vratimo. Zašto ne prekinemo ovu glupu igru i pokušamo da pomognemo jedno drugom?" Pitala se da li je njena odbojnost prema njenu nestala zajedno sa strahom.
     On se ozari. "Mi smo sužnji onoga što jesmo. Ove simboličke situacije su samo projekcije naših ličnosti. Sada smo u Neptunu, planeti obaveze... i tako dalje. Za tebe je ovo PODIZANJE KUĆE, predusretljivost, saradnja, sreća u zajedničkom poduhvatu. Zbog toga si rekla to što si rekla."
     "Koji je onda tvoj simbol?"
     "MUŠKARAC USRED POVOLJNIH UTICAJA."
     Shvatila je da igra nije gotova, i da je on bio nadomak pobede. Beatriks je bila mrtva; Harold je otišao; Ajva je zamenio ovaj stranac... a ona je bila spremna, u preovlađujućem duhu predusretljivosti, da podari pobedniku ono što je tražio. Možda bi u nekom drugom trenutku osećala drugačije - tako joj je govorio intelekt. Ali ne i u ovom trenutku.
     "Rezultat je trenutno 78 prema 69 za mene", reče on. "Ako ovde prekinemo, a ja se slažem da bismo mogli..."
     Pokušala je da ponovo dozove Putnika, ali taj talas moći je prošao. Možda više nikada neće dosegnuti nivo svesti i potreban podsticaj da ga direktno prizove. Tu nije bilo pomoći.
     Ne ostavivši sebi vremena da shvati šta čini u očajničkom pokušaju da izbegne poraz, Afra zakorači unazad, u razaračevu odaju.
     "Hej!" uzviknu Šen, zatečen. Bacio se za njom, zapanjujuće brz... ali prekasno.

     PLUTON

     Ajvo je preuzeo kontrolu čim je razaračev signal napao. Duga boje/oblika pretila je da obuzme njegovu pažnju, narastajući nemilosrdnom brzinom prema zaboravu... ali je on imao dugo iskustvo u izbegavanju. Odbio je udar i uredsredio se na Afru.
     Klečala je na podu, pokušavajući da pokrije lice, ali su zračenja bila posvuda. Isticala su u oblicima koje su primale i uši i koža jednako kao oči. Nije postojao fizički način da se zaustavi razarač, ovako blizu.
     Prišao joj je i zgrabio je za zglobove šaka, podigao je, okrenuo i odvukao iz odaje. Oči su joj bile ukočene, usne razdvojene u opsesivnom zanosu spoznaje. Kada su se našli van odaje, bujica je prestala, zaustavljena nekakvim nevidljivim štitom.
     Afra omlitavi, bez svesti. Naslonio ju je na isključenu mašinu za pranje i zabrinuto joj se zagledao u lice. Da li ju je izvukao na vreme? Ako je sada oživi, hoće li se probuditi kao ličnost... ili kao biljka?
     Dobila je igru protiv Šena. Njena smelost odnela je čistu pobedu u Plutonu, jer je preživela tamo gde on nije mogao. Bila je to jedina situacija u kojoj je niža inteligencija bila u prednosti. Dodatni minut koji je izdržala u prisustvu razarača bio je isto što i pobeda nokautom.
     Šen nije mogao bez njene pomoći ukoliko je hteo da napusti stanicu, jer je jedina način da se suoči s razaračem bio da potisne svoju ličnost. Mogao je da stvori idiot-ličnost za tu svrhu... ali bi onda proradila njegova obaveza, i zadržala bi ga zarobljenog u boci. U Ajvovom odsustvu, izašao bi tek kada bi ga neko drugi oslobodio. Bio bi dovoljan običan zahtev: "Šene... izađi!"... ali bi to moralo da dođe od nekoga ko bi to učinio po svojoj volji. Nekoga izvan boce, jer pečat nije mogao da bude slomljen iznutra. Nekoga ko ga je poznavao i znao šta takav zahtev znači.
     Šen zacelo nikada ne bi dozvolio Ajvu da preuzme. Ne sada kada su oboje znali da je Afra zaljubljena u tu alternativnu ličnost. Ali idiot... sposoban samo za kontrolisan prijem razarača... morala bi to da spreči. Njena narav bi je primorala da oslobodi celovit um, iako bi mrzela sebe zbog toga. Naravno, tada bi bila obavezna da poštuje uslove dogovora, izgubivši igru.
     Međutim, pobedila je. Ajvo je bio siguran u ovo... zato što je sam bio sudija. Da je bilo drugačije... to jest, da Šen nije uredio da bude pošteno... ishod ne bi bio obavezujući. Časna Šenova pobeda primorala bi Ajva da mu ponovo prepusti kontrolu, iako bi ga spasao od razarača. Ajva je takođe vezivala obaveza, budući da je pristao da sudi u nadmetanju.
     Pokazalo se da je ta intervencija da spase zajednički um koštala Šena svih deset poena u poslednjoj rundi, dovela Afru u vođstvo sa 79 prema 78, i sve je bilo gotovo. Afra je izborila pravo da odabere pratioca na povratku kući. Jasno je pokazala svoj izbor tokom razgovora sa Šenom.
     Ako je uopšte ostala svesna da donese tu odluku. U suprotnom je i ona izgubila, što bi rundu učinilo nerešenom, a to bi bilo bez značaja. Bezumna Afra bila bi beskorisna za Šena.
     Ajvo je posmatrao njeno lice, tako lepo u svom spokoju. Čeznuo je za ovim od trenutka kada ju je prvi put video. Proputovao je Galaksiju samo da joj udovolji.
     Površina mašine na kojoj je počivala bila je reflektujuća. Opazio je u tom ogledalu glavu čoveka. Činilo se da mu se osmehuje s razumevanjem. Znao je, zahvaljujući jednoj Šenovoj svesnoj misli tokom nadmetanja, da je ovo Afrin simbol u Plutonu - ČOVEKOVA GLAVA - kao što je duga koju je video kada je prevladao bila Šenov simbol. Ali čija je to bila glava?
     Da li je ceo njegov život vodio ka ovoj krizi, ovom praznom bdenju sa besvesnom devojkom? Ako ona nije tu, šta je onda ostalo?
     Ajvo ju je držao u naručju, ne usuđujući se da je budi, i prisećao se.
     Bilo je to vreme raspada projekta, što ih je sve odjednom bacilo u ogroman, haotičan, buran svet... a ipak je većina njih to pozdravila kao oslobođenje i izazov. Raspršili su se širom planete, tri stotine i trideset mladih ljudi gladnih iskustva... i bili su progutani bez treptaja. Bred se upisao na koledž; Ajvo je pratio melodiju flaute, tragajući za nepronađenim podsetnicima na život Sidnija Lenira. Veliki broj drugih venčao se s osobama izvan projekta. Svi su se zakleli da će zauvek ostati u vezi, ali su tada bili mladi, i nekako su zaboravili. Ipak, dolazilo je do ponekog, uglavnom slučajnog susreta... što je bilo dovoljno da se prenesu novosti o većini njih. Ajvo je s vremena na vreme sanjario o velikom okupljanju, o obnavljanju projekta... svestan da je ta želja izraz njegovog nesnalaženja, loše prilagođenosti svetu sedamdesetih.
     Onda se pojavio Groton, na usijanoj džordžijanskoj ulici, i avantura ga je ščepala. Bredu je bio potreban Šen! Afra, vizija ljubavi, mamac u zamci... da li bi se ulovio da nije to želeo? Surlaši sa Sunga, koji su nepotrebno iscrpli svoj svet, i ljudski rod koji je činio isto. Crno tržište ljudskim organima. Punačka Beatriks, supruga inženjera. Prizori nevolja u školi: dečak u učionici, cigareta, ruganje. Senator Borlend, čovek od ambicija i moći. Suočavanje s razaračem: jedan mrtav, jedan uništen, jedan netaknut? Izdanci, pobednička kombinacija, S Z K S, Kovonov, koji je mislio da pođe sam...
     Raketa Džozef, preuređena za petoro. Ovladavanje makroskopom, instrumentom galaktičke civilizacije. Astrologija: "Ustrojstvo tvog života i ustrojstvo vaseljene možda teku paralelnim tokom." Potera UN. Slika žive ćelije. Opipavanje... potvrda identiteta ili seksualno iskustvo? Topljenje... urušavanje lobanje, sivobela tečnost koja ističe iz očne duplje. Obnavljanje... od ćelije do sebe za četiri sata.
     Silni Neptun, svet metanskih bura. Triton, gde je Beatriks pronašla bubu. Šen, mesečev mesec. Tu je naučio da voli druge ljude, naučio šta znači prijateljstvo, koje su njegove prednosti i njegove mane. Teraformiranje: zajednički napori. Poezija, predrasude, šahovska analogija. Morska zvezda. Afrin horoskop, mapa koja ju je objašnjavala. Bacanje žetona za autobus. Suđenje: u stvari, još jedan slučaj opipavanja. Crteži prostornog zakrivljenja. Vizuelni prodor u Neptun... kepec sa dahom džina, stariji i od Sunca. Gravitacijski radijus.
     Tir. Matan, koji govori o velikim silama. Baal Melkart, žderač dece. Mačevi i baklje u noći. Aja: "Uživaćemo jedno u drugoj, ostajući verni svojim sećanjima." Lik Astarte, kojoj teče mleko iz dojki. Smrad trulih školjki, za purpurnu boju za platno. Gorolot, kome je ponuđena služavka kraljevskog roda. Afra, dobrovoljac namesto Aje, udobne luke za brodove. Sve zbog toga što je Šen žudeo da se oslobodi.
     Pa, Šen je izgubio, bila Afra pri svesti ili ne.
     Ajvo odjednom više nije mogao da trpi neizvesnost. Obuhvatio je Afru ispod mišica, podigao je na noge, uza se, i poljubio je sa svom onom strašću koju je toliko dugo obuzdavao. Kaži da l' je to bolje nego opipavanje!
     Ona se naglo osvesti. Podigla je ruke, naslonila utrnule prste na njegove obraze i odgurnula mu glavu. "Beži od mene!" ljutito je uzviknula.
     Ajvo je pusti sa žurbom krivca. Pa ona nije izabrala njega!
     Onda shvati s uzdrhtalim olakšanjem da je mislila da je on Šen. Nije mogla da zna kako se završilo nadmetanje, ni za preokret. Zaustio je da joj objasni.
     "Ne budi smešan, Ajvo", obrecnula se. "Mogu vrlo lako da vas razlikujem. Osim toga, Šen ne bi mogao da me izvuče odande. To si morao da budeš ti... ili niko."
     Njegov osećaj da je glup bio je ponovo tu, u punoj snazi. Ponovo je pokušao da progovori.
     "Mislio si, pošto Šena više nema, da će sve biti cile-mile. Momak dobija devojku, siluete ljubavnika u srećnom sutonu. Žao mi je... ako mi bude trebalo kuče, zazviždaću."
     Šta se dogodilo? Njen razgovor sa Šenom ukazivao je da voli Ajva a sada je pokazivala prema njemu veći prezir nego ranije.
     "Šen je bio u pravu u vezi s jednom stvari", primetila je popravljajući odeću. "Ti zaista nisi preterano bistar... a ja ne podnosim glupost."
     Da li je htela da kaže da bi volela da se Šen vrati? To mu se činilo besmislenim. Ali ako nije htela Šena i nije htela Ajva...
     Afra se okrete i pođe nazad, prema odaji u kojoj su započele vizije. Zbog nečega je znao, ako je pusti da ode, da je nikada neće vratiti... a ipak nije mogao ništa da učini. Izgubio ju je bez jedne jedine izgovorene reči.
     Skokovi dugi hiljade svetlosnih godina, sve dok se nisu našli izvan samog diska Galaksije, i vratili se nazad... jasno se sećao toga, ali sada nije bio u stanju da premosti razmak od nekoliko koraka između dve osobe. Istorija Sunčevog sistema, stara milijarde godina... a sada su sekunde bile njegova propast. Gde je pogrešio?
     Prilazak stanici razarača: "Prati nas!" Besmislena ljubomora na Harolda Grotona, koja je vratila njegovo viđenje ovog čoveka na bezlično prezime. Afrino oduševljenje izložbom elemenata. Završna dvorana. S'. Točkovi u točkovima, mreža simbola u 'Simfoniji'. Istovremene, a opet hronološke avanture iz galaktičke istorije. Šen: "To znači da nam uzimaju kćeri." Beatriks: "Nisi se prevarila, Dolora." Harold: "Mislio sam da je uvreda služiti pod trutovom komandom." Gde je pogrešio?
     Sada je Šen bio poništen, Beatriks mrtva, Harold je tragao za Putnikom, a Afra je mrzela glupost. No, on je ipak bio tu, kao i njegova odgovornost. Gde je to već čuo? Mene vežu obećanja, i dug je put... Mora da učini nešto za viteški par Grotonovih, tako nepravedno razdvojen; a onda...
     Ali ja te volim! bezglasno je zavapio za Afrom. Koliko god da je bila ohola, uza sve probleme koje je imala... ispod te površne lepote nalazila se izuzetna žena. Pa, borila se sa Šenom...
     Nastavila je da korača, kilote su joj ocrtavale slatku pozadinu, sjajna kosa je slobodno poskakivala.
     Afra, čija je istorijska epizoda u Jarcu negde omanula, bacivši je u okrutan sukob licem u lice. A ipak je ta programska greška spasla... i njega... od sna koji je mogao da potraje dok im se tela ne bi raspala. Prosečna osoba nije se vraćala iz tog sna, kao što je svedočila sudbina Harolda i Beatriks. Bio je to, činilo se, završni ispit: samo je um sposoban da preživi i konačno se otrgne iz stazisa zasluživao da bude oslobođen. Ljudskom umu je nedostajala ta sposobnost. Čak je i Šen upao u zamku.
     Neobična, srećna podudarnost je to što je Afri bilo dato da izbegne taj neraskidivi kalup. I da potom sama ostvari trenutnu vezu sa nadbićem Putnikom. Putnik: nervni impuls između galaktičkih ćelija, čije su se mogućnosti protezale od makrokosmičkih do mikrokosmičkih, s podjednakom prefinjenošću.
     Podudarnost? Možda ju je Putnik namerno dodirnuo! To je lako moglo biti planiran pravac. Prodrmati je tek toliko da se prene iz opčinjenosti, a onda još jednom da osvoji ključni poen protiv Šena... a nije mogao da dođe do Šena... ili Ajva!... zbog misaone blokade koju je Šen tako pažljivo podigao protiv razarača. Afra je bila jedina dostupna, s otvorenim ali i dovoljno britkim umom...
     Zašto? Zašto bi se uopšte mešalo ovo biće koje je imalo da nadgleda Galaksiju? Da li je videlo neku nadu u njoj, u ljudskom rodu? Da li je želelo da se vrate na Zemlju s porukom o galaktičkoj i međugalaktičkoj kulturi? Ali Afra nije mogla sama da se vrati na Zemlju a ipak mu je okrenula leđa.
     Ako ništa drugo, pomislio je sa trenutnom ironijom, više nije morao da brine o Šenovim upadima. Na stranu obaveza, Šen neće moći ponovo da preuzme, jer Afra ne bi sarađivala s njim a polje razarača prožimalo je celu Galaksiju. Šen je bio uklonjen iz stvarnosti. On, Ajvo, sada je mogao slobodno da crpe iz svih Šenovih sposobnosti, prema potrebi, bez rizika po sopstveni identitet. Mogao je da se vrati kući. Trebalo je samo da sažme svoju ličnost pri suočavanju s razaračem; sve ostalo vreme mogao je doslovno da bude genije.
     Jaka uteha, pomislio je posmatrajući Afrine zanosne noge kako se kreću. Možeš to da iskoristiš da dokučiš zašto si je izgubio.
     Da... Šenov genije će bar to razjasniti. Ajvo posegnu... i izgreja sunce! Sada je shvatao šta je to Afra radila.
     "Devojko", reče jasno.
     Ona zastade. Nije hodala brzo i još nije bila stigla do susedne prostorije. Bila je još, prema simbolici malopređašnjeg nadmetanja, u Plutonu ili Neptunu. Opsesija, obaveza... ali i mnogo više, pozitivno koliko i negativno.
     "Šta oblak čini", reče on, "Gospod zna; oblak ne zna šta čini."
     Ona se polako okrenu. "Ne razumem."
     "Citat iz pesme Sidnija Lenira. Sudbina oblaka možda je predodređena, ali čovek poseduje slobodnu volju." Rekao je to na ruskom.
     Njena predaja bila je podjednako iznenadna kao njeno buđenje. Dojurila je preko prostorije i bacila mu se u naručje: "Znala sam da nisi oblak, Ajvo!" promrmljala je pre nego što ga je poljubila.
     Dalja objašnjenja bila su nepotrebna, ali ih je onaj tvrdokorni Ajvo u njemu ipak učinio, tokom njihovog produženog zagrljaja. Afra nije htela sveznajućeg, nadmenog Šena niti suvoparnog ograničenog Ajva. Zahtevala je srednje rešenje: Ajvovu ličnost sa Šenovim sposobnostima. Šen nikada nije odrastao, dok je Ajvo odbijao da upotrebi darove koji su mu s pravom pripali. Kako žena može da voli polovinu shizoidne ličnosti?
     Ali, razarač je poremetio ravnotežu i razbio pat-poziciju, načinivši od Ajva umetnika. Sada je mogao da ujedini i kontroliše... a vreme i iskustvo učinili su njegovu ličnost pogodnijom, od one druge, za međuljudske odnose. Dete se normalno razvilo u odraslog... a odbaciti zrelog Ajva u korist deteta Šena bila bi bezobzirna nepravičnost.
     Otuda ona jednakost ličnosti. Nije momak osvojio devojku; čovek je osvojio ženu.
     I, šta sad sa Zemljom? Čovečanstvo je bilo dete-kultura sa detinjom tehnologijom. Da li mu je trebalo podariti razornu tehnologiju odraslih? Ili je bilo bolje držati je podalje i ostaviti prirodnom odabiru da učini svoje, kako je bilo drugde u Galaksiji?
     "Što umetnik čini", promrmljao je, "Gospod zna. Zna li to i umetnik?"




