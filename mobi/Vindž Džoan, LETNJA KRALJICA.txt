


Prvi deo: PROMENA
     Smem li ja
     Vaseljenu da poremetim?
     Jedan minut sadrži
     dovoljno vremena za odluke i preinake
     koje će jedan minut preinačiti.

     Tomas Sternz Eliot









1. TIAMAT: Nizvetrini
     Šaka ispusti blistavu traku marame, koja zaleprša nadole. Stotinu oduševljenih glasova pretvoriše se u jedan: gomila devojčica se razlete niz blistavu plažu.
     Klavali Bluston Letnja ih je gledala, sedeći na visokoj litici iznad njih. Osećala je morski vetar na licu, osećala je kako nosi unazad njenu dugu, tamnu kosu. Smešeći se, sklopi oči i zamisli da je to vetar od kretanja, da i ona trči sa ostalima, tamo, dole. Učestvovala je, kad je bila curica, u takvim trkama, na mnogim ostrvima širom letnjačkih mora; nadala se da će biti pobednica, da će biti izabranica Majke-koja-je-More tokom tri dana svetkovine klanova, okićena zveckavim ogrlicama od uglačanih školjki, da će dobijati najbolju i najslađu hranu, novu odeću, počast od starijih, da će s njom očijukati svi momci...
     Njen osmeh postade osmeh žaljenja za nepostignutim. Opipala je prstima privesak u obliku tri zrakasto raspoređena listića, koji je bljeskao na suncu, na čipkama njene labave, kod kuće tkane košulje. Eto, sibila je, već skoro pola svog života. Kako je to moguće...? Otvorila je oči, da ih ispuni beskrajnim plavozelenim mora i nebesa, uvek u nekom menjanju a ipak uvek postojanim; da vidi mrljaste oblake i svetlucavu prolaznost duga od neke daleke letnje oluje. Danas su se na ovo letnjačko okupljanje osmehivali Blizanci, grejali su joj pleća raskošnom toplotom. Proleće je bilo u vazduhu; navodilo ju je da se seća, sa čežnjom, proleća svoga tela.
     Čujući korake, baci pogled preko ramena. Njen osmeh se proširi: videla je da uz stazicu dolazi njen muž, i da u jednoj ruci nosi punu korpu ribljih kolača i hleba, a u drugoj krčag piva. Videla je sedim pramenovima prošaranu smeđu boju njegove kose, i njegov trolist kako odbljeskuje na svetlosti dvaju sunaca.
     Osmeh joj klonu: primećivalo se da on uzbrdicu savlađuje sa znatnim naporom. Krutost u njegovim zglobovima pogoršavala se iz godine u godinu - zato što je, ranije, proveo previše godina u promajnim kamenim odajama ili na hladnim i vlažnim, često višenedeljnim, putovanjima sa jednog ostrva na drugo. Danakil Lu bio je zimac; njegovo telo nije od rođenja privikavano na tegobe letnjačkog života, i sad se protiv njih bunilo. Ali, nije se žalio, jer je znao da mu je mesto ovde, u slobodi sibilskog života... i da njegovo srce pripada njoj.
     Iz dana u dan vreme je postajalo sve toplije; Letnja zvezda sve jače je blistala na njihovom nebu, vladavina Leta se učvršćivala. Možda će u toplijim danima Danakilovi bolovi popustiti. Njen se osmeh vratio čim je videla njegove oči, blistave i plavozelene poput mora, kako upućuju osmeh gore, ka njoj.
     Seo je sa korpom hrane, nastojeći da ne iskrivi lice u grimasu. Prebacila je jednu ruku preko njegovih pleća i počela mu nežno masirati leđa. Drugom rukom pokaza niz plažu. "Vidi, već je skogo završena!" Dole gledaoci povikaše još jednom: takmičarke su stizale do linije cilja, koja je bila ucrtana u mokrom pesku. Videli su kako jedna mlada devojka sa blistavom zastavom žute kose sprintom preleće liniju, prva; i kako posmatrači počinju da je grle, zaogrću vencima cveća i školjki, i nose na ramenima.
     "Dobra trka je bila, Dani", reče ona, čujući uspomene u svom glasu.
     Danakil Lu uzdahnu, klimnu glavom; ali ta kretnja njoj je izgledala kao da je odrečno odmahnuo. "Mladi smo tako kratko", promrmlja on, "a onda smo stari tako dugo".
     Okrenula se da ga pogleda. "Ma hajde, sad", reče, preterano veselo, zato što se i sama do tog trenutka osećala isto kao on. "Kako možeš tako da govoriš, kad je ovakav dan?" i odmah ga poljubi, da on ni slučajno ne bi stigao da odgovori.
     Nasmejao se iznenađeno. Počeše jesti zajedno, uživajući u tom danu i u činjenici da su zajedno: jedan sat samoće, ukraden od zapitkivanja kojim će ih učesnici festivala, dole, u selu, čekati.
     Konačno su ipak sišli sa brda. Okupljanje porodičnog klana uvek je vreme radosti - vreme za ponovne susrete sa rodbinom i prijateljima sa svih razasutih ostrva Leta; vreme za podsećanje na Damu Thalasu, Majku-koja-je-more, kojoj treba odati dužno poštovanje. Ovo je bila godišnja skupština Dobraventura, jednog od najvećih klanova na ovim ostrvima. Dobraventure su bili religiozni vođi čitavog letnjačkog naroda pre najnovije Promene - bili su klan ranijih Letnjih Kraljica, pre ove sadašnje; njihov uticaj i sad je bio veliki.
     Dole kod kamenog lukobrana, pobednica trke, nasmejana pegava devojka od najviše četrnaest godina, bacala je obredne ponude vernika i molilaca u nemirnu zelenu vodu. Dalje od obale, u zalivu, nekoliko mera iz kolonije koja je sa ljudima delila obale ovog ostrva gledalo je šta se dešava: siguran znak da More daje svoj blagoslov. Klavali se zagleda u lice te devojke, u zračni sunčev sjaj u njenoj kosi, i najednom oseti neočekivano jaki talas čežnje u sebi.
     Kad je postala sibila, odabrala je. Opredelila se za težak i nemiran život; trebalo je putovati od ostrva do ostrva i govoriti Daminu mudrost svakome kome je potrebna; pronalaziti i osposobljavati one koji će biti, posle nje, sledeći sibili i sibile, da bi imao ko da vodi buduće generacije letnjaka. Govorilo se da je "smrt ubiti sibilu, smrt voleti sibilu, smrt biti sibila". ... Praktično nijedan muškarac koji i sam nije sibil ne bi se usudio da se oženi njome.
     Ali, i kad je srela Danakil Lua, nastavila je da uzima 'travu decomrznu', zato što nije htela da nametne tako težak život detetu, a nije imala ni blisku rodbinu koja bi joj pomogla u negovanju deteta. Osim toga, sve više i više nege morala je pružati Danakil Luu, čija su leđa bila trajno pogrbljena a zglobovi bolni. Steže ga čvrsto za šaku i reče svome nemirnom telu da miruje. Još malo, i njene godine plodnosti će proći, pa će pitanja u njenom srcu dobiti odgovore zauvek.
     "Pitanje, sibili...?" Prišao im je neki momčić, oklevajući; kike njegove smeđe kose lupkale su po prednjoj strani njegove lanene tunike bez rukava. Pogledom se opredelio da pita Danakil Lua, a ne nju; Klavali pretpostavi da će pitanje biti o devojkama.
     "Pitaj, i odgovoriću." Danakil Lu je kazao taj ritualni odgovor, smešeći se ljubazno.
     Klavali ispusti njegovu šaku, dobacujući mu samo jedan pogled za 'doviđenja', i omogućavajući pocrvenelom dečaku diskreciju. Pođe da se umeša u vrevu naroda; iza sebe još napola začu kako Danakil mrmlja reč "Input..." posle koje počinje sibilski transfer, i kako dečak mrmlja pitanje.
     "Sibilo?" Priđe joj, sa strane, jedna seda Dobraventura, i Klavali stade, očekujući pitanje. Ali pre nego što je mogla uzvratiti na uobičajeni način, ta žena reče: "Ideš li u Karbankl?"
     Klavali je pogleda 'belo'. "U Karbankl? Zašto?"
     "Šta, nisi čula?" Žena je izgledala neprijatno zadovoljna svojim trenutkom nadmoći. "Nova Letnja Kraljica. Zatražila je da sve sibile iz celog Leta odu na hodočašće na sever. Kaže da je to volja Damina."
     Klavali odmahivanjem glave izrazi nevericu koliko i neznanje. Karbankl je bio jedini pravi grad na celoj ovoj planeti, zvanoj Tiamat; nalazio se daleko na severu, među klanovima zimačkog naroda tojest zimačke stranke. Ime 'Karbankl' znači i 'dragulj' i 'čir'. Povezan sa kosmičkom lukom, u koju su dolazili stranci, ljudi sa drugih planeta, bio je prepun raznih inostranih divota, ali i inostrane korupcije, ali samo tokom perioda od sto pedeset godina kad je međuzvezdana država Hegemonija držala vlast na Tiamatu. Takvi periodi smenjivali su se, u ciklusima, sa periodima od po stotinu godina bez ijednog stranca na Tiamatu. U stopedeset-godištima, kad su vladale Zimske Kraljice, stranka Zime bila je nadmoćna u Karbanklu i okolnim teritorijama - a sibilama je tad bio zabranjen ulaz u Karbankl. Tuđinci, van-Tiamatovci, mrzeli su sibile i plašili su ih se. Danakli Lu se rodio u gradu, ali kad je postao sibil prognali su ga.
     Nedavno je došla još jedna Promena. Crna jama, zvana Crna kapija, kroz koju su stranci dolazili na Tiamat, postala je još jednom neprohodna; neposredno pre toga stranci su svi otišli, i sa sobom odneli svoju tehnologiju. Zagrevanje okeana već je počelo. Malo po malo, okean će u pojasu bliže ekvatoru postati previše topao da bi u njemu živeli kliji, morske životinje koje letnjaci gaje, kao i većina vrsta riba koje mrežama love. Meri, takođe deca Majke Thalase, uveliko su krenuli u migraciju ka severu, a letnjaci su uskoro morali poći takođe na sever. Letnjački način života uskoro će preovladati svud na Tiamatu, zato što će zimci morati ponovo da se privikavaju na stara pravila opstanka i harmonije sa morem; Letnje Kraljice će im pokazivati humano lice Damine mudrosti.
     "Pa, zašto bi Letnja Kraljica - ili Thalasa - htele da sibile dođu u grad?" upita Klavali. "Zašto ne u narod, da pomognu da ljudi nađu puteve do svojih novih života?"
     "Rekla je da želi da saopšti svim sibilama kakva je njihova šira, prava uloga; navodno joj je to otkrila Thalasa." Dobraventura slegnu ramenima i obrisa znoj sa lica. "Mada ima nekih koji pitaju kakav bi to bolji posao mogla sibila naći, od onog koji ti radiš sad."
     "Pa, da", progunđa Klavali neodlučno. "Čudan je taj njen zahtev."
     "Koji?" reče Danakli Lu prilazeći i uzvijajući obrve.
     "Letnja Kraljica je zatražila da sve sibile dođu u Karbankl, da bi im se mogla obratiti", reče Klavali. Zatim vide kako njegovo lice poprima pepeljastu boju. Ožiljci na njegovom vratu i obrazima - surovi zaostatak iz onog dana kad su ga izgnali iz Karbankla - odjednom su se istakli crveneći se poput žiga. On je dohvati za mišicu ruke, ne samo ovlaš; nastojao je da se učvrsti na nogama.
     "A-ha." Samo toliko je rekao, a onda udahnuo duboko, puneći pluća čistim morskim vazduhom.
     "Nije neophodno da mi idemo", reče Klavali blago, dižući pogled ka njemu. "Biće ih tamo dovoljno i bez nas."
     "Mudra odluka. Ali zašto izgledaš kao da ti te vesti nisu donele nikakvu radost, Klavali Bluston?" Pridružila im se jedna žena zdepasto i masivno građena, izboranog lica; Klavali prepoznade da je to Kapela Dobraventura, vođa čitavog klana.
     Klavali nije odgovorila; gledala je opet Danakil Lua, koji se iznenada zagledao preko mora, kao da sam stoji tu.
     "Ni tvom zavetovanom", reče Kapela, ispitivački gurajući reči ispred sebe kao prste. "U kom, ono, klanu beše on...?" Klavali je čula u tom glasu ton koji je govorio da Kapela zna odgovor, iako Danakil Lu nema na košulji ništa izvezeno, nikakav znak klanovske pripadnosti.
     "Dalekoputov", reče Danakil Lu ravno, uzvraćajući Kapeli Dobraventuri jednakim pogledom. Njegov izraz lica je govorio da je i on prepoznao taj ton u njenom glasu.
     "Dalekoputov? Ali zar to nije zimački klan?" reče Kapela sa kiselom insinuacijom. Zvuk njenog iznenađenja odzvanjao je falš, kao napuklo zvono. "Očekivala bih da se raduješ povratku kući."
     "Nije mi tamo dom", odreza on. "Sibil sam."
     "Naravno", reče Dobraventura, piljeći u njegov trolist. "Zimac, a obožava Damu. Zaista si neobičan." Protrljala se po mišicama ruku, gledajući ka pučini.
     Danakil Lu je opet odvratio pogled od nje; na licu mu se jasno videlo nezadovoljstvo. On nije verovao u Damu Thalasu, nije verovao ni u šta osim u svoj poziv. Međutim, Dama je verovala u njega. Klavali namršteno pogleda Kapelu Dobraventuru. Ni njoj se predvodnica Dobraventura nije nikad dopadala. Sada joj se, sa svakim sledećim otkucajem srca, dopadala sve manje. Zausti da pita Kapelu ima li, ili nema, da im postavi neko pitanje kao sibilima.
     "Ja ne bih ni blizu Karbankla išla, da sam sibila", reče Kapela Dobraventura, gledajući Klavali. "Bila sam tamo na Festivalu. Moja dužnost je bila da nadgledam krunisanje nove Letnje Kraljice... i davljenje Snežne." Osmehnula se malčice; Klavali steže vilice i zadrža jezik. "Ono što sam tada videla navelo me je da se zapitam nije li Dama zauvek napustila Karbankl."
     "Šta hoćeš reći?" upita Klavali; radoznalost joj je, i protiv njene volje, iznudila te reči.
     "Ta nova kraljica tvrdi da je sibila."
     Klavaline oči se raširiše. Ruka joj pođe ka trolisnom znaku koji je, okačen, ležao na njenim prsima. "Pa, zar to nije baš dob..."
     "Ali", nastavi Kapela Dobraventura nepopustljivo, "bela je kao sneg; izgleda sasvim isto kao stara kraljica, Arienrod." Iz njenog glasa curila je sumporna kiselina. "Pogazila je ispravne rituale Promene; govori svetogrđa o Thalasinoj volji. Opredelila se da stanuje u palati Snežne Kraljice - pa je čak otišla tako daleko, da je naredila da mene izbace napolje, kad sam pokušala da joj pokažem da takva njena svojeglavost može svima nama da nanese zlo."
     A-ha, pomisli Klavali.
     "Među zimcima se govorka da je ona ilegalni klon stare kraljice, neprirodna kopija Arienrod, i da su je napravili stranci da bi nas ugnjetavali", nastavi Kapela Dobraventura. "Nikako ona ne može biti letnjakinja, bez obzira što tvrdi da pripada klanu Svetlohodnih..."
     "Svetlohodnih?" reče Klavali, trgnuvši se. "Poznavala sam jednu sibilu koja se prezivala Svetlohodna, pre nekih pet godina. Ime joj beše Luna..."
     Sad je Dobraventura izgledala iznenađeno.
     "Je li ona nova Kraljica?" upita Klavali sa nevericom. Pročita odgovor u očima Dobraventure.
     "Znaš je?" upita Kapela. "Kako je izgledala?"
     "Mlada, vrlo lepa, a kosa... gotovo bela. Oči neke čudne, nestalne boje, kao magla i ahat..." Opet je, po izrazu na licu te žene, znala da je tačno opisala novu Kraljicu planete Tiamat.
     "Ona jeste sibila", reče Danakil Lu naglo. "Nas dvoje smo je obučavali. Takođe je pripadnica Leta. Da to nije bila, ja bih to znao."
     Kapela Dobraventura ga pogleda, sužavajući oči; on joj uzvrati zureći jednako uporno, tako da na kraju ona skloni pogled. "Ona nije kako treba", reče konačno, pogledavši opet Klavali. "Reći ću vam ono što sam rekla svakoj sibili koju sam videla - ja se moram vratiti u grad, ali vi ne. Ne idite u Karbankl." Okrete se i poče se udaljavati; njen ljutiti zamah rascepljivao je gomilu ispred nje i ostavljao talase kao iza lađe.
     Klavali pogleda Danakil Lua, nađe da on već gleda nju. "Možda sa novom Kraljicom 'nije kako treba' samo to što nije od Dobraventurine familije", progunđa.
     Danakilu se usta trznuše kratkotrajnim, ironičnim osmehom, koji odmah iščeze. "Šta stvarno misliš?" upita je.
     Ona odmahnu rukom da otera muvu koja joj je - kao sumnja - zujala u uvo; oseti početak novog mrštenja. "Pamtim onu curu Lunu Svetlohodnu koju smo poznavali. Bila je zaista različita... bilo je nečeg u njoj... ali, uvek sam smatrala da se tu radi o nečem dobrom. Mislim da želim da se lično uverim šta je istina, Dani."
     Klimnuo je glavom, lica uštinutog. "Da ideš u Karbankl?"
     Polako je klimnula glavom. "Ali, šta ti misliš? Kakvo je tvoje osećanje?... Šta bi ti hteo da ja uradim?"
     Opet je pogledao preko pučine, ka severu, žmirkajući zbog bljeskanja svetla na vodi. Ona vide da guta kao da mu je nešto zapelo u guši. On konačno reče: "Hoću u svoj dom."









2. ONDINI: Razuma
     "Stoj. Ko ide?"
     Stade u senkovitom hodniku: već ga je okružilo oružje, iza koga su stajali ljudi hladnih očiju.
     "Majstor." Znali su ga samo kao Majstora, kad je išao na ovakve zadatke; kad je neskriveno nosio privesak od srebrnog metala koji mu je obično bio skriven ispod košulje. Zahvaljujući tom privesku prolazio je uspešno kroz situacije koje bi bile suicidalne kad ne bi nosio tu tajanstvenu kombinaciju zvezde i kompasa, koja je značila tako mnogo različitih stvari raznim ljudima. U privesku, zvezdu je predstavljao jedan solius, redak, tajni dragulj koji se rađa u srcu umirućih zvezda, dragoceniji od dijamanata, dragulj koji po uverenju nekih mistika ima moć duhovnog prosvetljavanja. U ovakvom okruženju, solius je simbolizovao sve to, i više. "Arhi-sveštenik je poslao po mene."
     Ljudi koji su ga opkolili nosili su uniforme Crkvene policije, sa krvavocrvenim značkama elitne garde Arhi-sveštenikove. Izgledali su sumnjičavi dok su posmatrali njegovo lice, njegovu mladost; proučili su i taj znak na njemu. Spustiše oružje, ali samo malo. Nosili su puške za stvaranje plazme na pogođenom mestu, a ne one jeftinije i humanije, puške za ošamućenje i paralisanje, koje je nosila glavnina policijskih snaga. Te krvavocrvene značke Arhi-sveštenikove garde bile su u narodu zvane 'strave'; to ime nije bilo prazna pretnja. "Ajde sa nama", reče najzad jedan od stražara, klimajući glavom. "On te čeka."
     Majstor pođe za njima, mračnim, odjekujućim hodnikom, niz jedan red stepenika isklesanih iz same stene. Svaki stepenik bio je pohaban do oblika polumeseca, nemilosrdnim trenjem hiljada nogu u čizmama, koje su tu silazile i opet se pele; i nogama bezbrojnih žrtava inkvizitorovih, čiji koraci su uvek vodili samo dole. Stigoše na dno; negde se procepi nečiji krik. Majstor je oklevao, pod pogledima gardista koji su odmeravali kako reaguje na taj zvuk. Nevernik, šaputali su njihovi upereni pogledi. Kriminalac. Tuđinski šljam.
     On im uzvrati zurenje, puštajući ih u svoje oči, puštajući da vide šta ih čeka unutra. "Idemo", prošaputa. Oni otkloniše poglede i pođoše dalje, u utrobu inkvizitorijuma.
     Prođoše pored mnogih zatvorenih vrata; čuo je još krikova, jecaja, čuo je molitve na nekoliko jezika. Zapečena vrelina ulica ovde je bila prodorni smrad grozničavog znoja. Osetio je da se i on znoji, i to ne samo zbog ove zagušljive vreline. Jedan od njegovih pratilaca otključa jedna vrata, i buka koju je pokušavao da ne sluša postade takva da se više nije mogla ignorisati. Povedoše ga kroz ta vrata, u jednu dvoranu.
     Nije gledao ni levo ni desno, nego ukočeno u leđa čoveka koji je išao ispred njega; ali uglovima vidnog polja sagledavao je jedno telo, golo, okrvavljeno, okačeno o lance, i jednog crkvenog ispitivača besnog što ga ometaju u poslu; i veliki izbor opreme za mučenje, u rasponu od primitivne do uzvišene. Ništa u tom poslu nikada ne zastareva. Smrad je bio stravično jak; vrelina, takođe; zvuk, takođe... Njemu poče neka huka u glavi, a vid poče da mu preskače u brzom nizu bljeskova, kao kod stroboskopa; on prigušeno opsova, i prebaci sebe prisilno u meditaciju, na taj način opet uspostavljajući kontrolu nad sobom. Dovrši prolazak kroz mučionicu.
     Prođoše kroz sledeća vrata, iza kojih je bio novi hodnik, a na njegovom kraju nova dvorana: ovog puta, laboratorija. Vazduh je bio najednom iznenađujuće prohladan. Majstor uvide da ovo mora biti mesto na kome vlada ima istraživačke instalacije; čuo je glasine o tome. Nije ni čudo što je tajna o tačnoj lokaciji sačuvana tako dobro. On duboko udahnu, pa ispusti vazduh. U susret mu je dolazio Irduz, Arhi-sveštenik Zapadnog kontinenta, da ga pozdravi. Irduz, prisutan ovde, lično: izgleda da su zabrljali više nego što je Majstor mislio.
     "Hvala Šibahu da si došao tako brzo..."
     Sleganjem ramena zbacio je Irduzovu ruku sa sebe. Izgleda da je na ploči žrtvenika sad utroba samog ovog Arhi-sveštenika, čim se on rešio da dodirne jednog nevernika kao da su prijatelji. "U čemu je problem?" reče Majstor promuklo.
     Irduz se povuče jedan korak u stranu. "U onome", reče, i pokaza prstom. Iza njega je stajalo pet-šest ljudi u laboratorijskoj odeći; neki su bili Ondinci, neki ne. "Naši istraživači su pokušavali da izvedu replikacioni proces. Nešto je pošlo kako ne treba."
     Ti istraživači se skloniše u stranu kad Majstor pođe ka njima; na taj način mu otvoriše pristup do onog što je bilo iza njih. On stade, zagleda se netremice. Iza elektromagnetske barijere takozvanog 'kriznog štita za izolaciju sa svih strana', ili konteinmenta, vide uskomešanu masu nekog svetlucvog materijala nalik na oblake. Pogleda displej na zidu pored štita: tog trena još jedan podsistem pređe u kritično stanje, još jedan indikator pocrvene u sve široj epidemiji krize. "Šta, do pakla..." progunđa on. Okrete se istraživačkom timu. "Šta vam je ovo?"
     Zgledali su se, bacili i po koji nervozan pogled prema Arhi-svešteniku. "Pokušali smo da stvorimo replikacioni proces kojim bi se ugljenik restrukturisao u dijamant, koji bi onda poslužio kao građevinski materijal..."
     Nasmejao se bučno, ironično i kratko. "Za ime Razdirača Rendera!" Osvrte se da pogleda Irduza, čija je jedva savladavana brižnost postala jedva savladavani bes, zbog ovih svetogrdnih reči, zbog takvog ruganja. "Mož' biti da Šibah i Sveti Kalavre ne odobravaju vaše neprirodne metode."
     "Naš projekat novog hrama zahteva velike površine materijala koji će biti i providan, i ekstremno jak. Dijamantska prevlaka neće biti dovoljna. Svetac-svih-svetih zna da je sve što mi ovde činimo usmereno ka većem slavljenju Pravog Imena", reče Irduz oštro. Njegova teška odežda šuštala je poput lišća od čelika.
     Majstor baci pogled ka vratima kroz koja je ušao, i onome iza tih vrata. Nasmeši se kiselo. "Zašto ne biste jednostavno izvršili evakuaciju, i ispalili atomsku bombu ovde? Time bi problem bio rešen."
     "To nije prihvatljivo rešenje", reče Irduz, mršteći se.
     "Misliš, isuviše je očigledno?" Majstor odmahnu glavom, okrete se opet displejima. Oni su bili pokušali da sklepaju primitivan replikator, koji bi u odnosu na 'pametnu materiju' Starog Carstva bio kao ameba u poređenju sa ljudskim bićem. Hteli su nešto što bi radilo sasvim bez uma, ali uvak tako da se rastresiti ugljenik molekularno sređuje u dijamant. Pokušali su da stvore imitaciju života; uspeli su prekomerno.
     Umesto da dobiju armiju mehaničkih robova u veličini ljudskih ćelija, koji bi beskonačno ponavljali molekularnu strukturu dijamanta i time ispunjavali svoju svrhu postojanja, dobili su armiju bezumnih automata čija jedina svrha je bila da umnožavaju sami sebe. Da bi se otarasili takvih, morali su sad naći nešto daleko smrtonosnije i usavršenije od ma kog dezinfekcionog sredstva. Replikatorske ćelije bile su projektovane da u svoju bakterijama analognu strukturu ugrađuju dijamant i druge materijale zahvaljujući kojima su postale snažnije, aktivnije i daleko otpornije od ma kog prirodnog organizma.
     Proučavao je, ćutke, podatke ispisane na mnogobrojnim malim ekranima displeja. Našao je presudni niz grešaka koje su istraživači počinili u programiranju; gledajući tu sekvencu, osećao je kako u njemu narastaju gađenje i neverica. Baci pogled opet na sistemske monitore; samo jedan pogled bio je dovoljan da se potvrde njegova najgora strahovanja. "Ovo progriza otvore u štitovima." Okrete se ljudima. "Hrani se energijom štitova samih. Kroz otprilike pola sata nastupiće slom celog sistema. Čestitam, gospodo. Proizveli ste univerzalni rastvarač."
     Izrazi na licima istraživača postadoše jednako kritični kao i oni podaci iza njega koje je maločas očitao; uvide da su i sami, pre njegovog dolaska, slutili da se radi o tome. Ali nisu se ni usuđivali da nazovu problem pravim imenom, nego su se nadali, bez nade, da će on doći među njih kao čudotvorac i reći im da problema nema...
     "Univerzalni rastvarač?" Irduz zakorači unazad, pritisnu jednu šaku na ploču koja mu je bila na grudima. "Nemoguće." Univerzalni rastvarač je bio najgrozniji demon podivljale staroimperijalne tehnologije. "To bi apsorbovalo svaku stvar sa kojom dođe u dodir. Svaku. Ničim ne bi moglo biti zaustavljeno. Ničim zadržano u nekim okvirima. To bi bio kraj sveta." Pogleda potištene istraživače; njegove oči, indigo boje, punile su se smrću. "Tako mi Svetog..."
     Majstor ga zaustavi nestrpljivim pokretom. "Recite mi", reče grupi istraživača, "zašto niste ovo zaustavili?"
     "Ne možemo..." pobuni se jedan.
     "Šta, ne možete?" reče Majstor ljutito. "Znali ste u čemu se problem sastoji. Svako ko poznaje bakteriologiju i analoge bakterija mogao je ubiti ovo unutra. Raspolažete dovoljnom procesnom snagom; a od hemijskih alata imate, dalo bi se pretpostaviti, bar one koji su na raspolaganju prosečnom narkodileru. Zar ne?"
     "Da, ali..."
     "Ali šta, bogova mu bogovih?" Dohvatio je tog čoveka i trgao ga ka sebi. "Šta ste kog vraga čekali?"
     "Pa - pa ne možemo ući unutra." Istraživač pokaza jednim gestom ka uzavreloj masi koja je navaljivala na unutrašnjost providnog zida.
     "Štaaa?" šapnu Majstor.
     "Ne možemo dopreti do toga što je unutra." Čovek otre znoj sa lica. "Kad je štit uključen, nemoguć je ma kakav pristup unutra. A ako ga isključimo, rastvarač će prodreti napolje..."
     Majstor se nasmeja sa nevericom. "Ne može biti da to ozbiljno kažeš." Pogleda njihova lica. Zatim indikatore oko štita. "Kako ste, za ime onog boga koji vam se najviše sviđa, mogli da izgradite sistem bez kriznog ulaza?" Jadni, glupavi skotovi... Šake mu se stegoše.
     "Zar ne možeš ništa da učiniš?" upita neko, glasom koji je zvučao patetično visoko. "Mora biti da postoji neki način. Ti si prvi među ekspertima..."
     "Stvarno ne znam. Ovo ste uradili toliko dobro", reče on tiho, zavrćući nož, maltene uživajući u izrazima njihovih lica.
     "Šta ako ne možeš?" reče Irduz zgusnuto. "Šta će se desiti sa našim svetom?"
     Majstor pogleda podatke na ekranima. "Moglo bi i gore da bude." Slegnu ramenima.
     Pogledaše ga. "Kako to misliš?" upita Irduz.
     "Izraz 'univerzalni rastvarač' je zapravo pogrešan naziv. Postoji nekoliko biotehnoloških jedinjenja koja bi se mogla nazvati univerzalnim rastvaračima. Ali, njihova interesovanja se razlikuju, u zavisnosti od sastava. Ako ovo što ovde imate provali iz konteinmenta, ponešto će ipak i preživeti..."
     "Šta?" reče Irduz. "Koja vrsta stvari?"
     Majstor se zagleda u svoja stopala; protrlja se po licu, uklanjajući i najmanji trag ironičnog osmeha. Onda diže pogled. "Titanijumski tornjevi na nekim vašim spomenicima."
     "Šta još?"
     On opet slegnu ramenima. "Mogu se setiti još nekih stvari koje bi zadržale svoj integritet...ali nijedne koja bi vas interesovala; izuzev dijamanata. Brodovi na kosmodromu, oni sa titanijumskim koritima, mogli bi čak i da uzlete, ako su svi otvori na njima hermetički zatvoreni... Ali živa bića na bazi karbona prva će nastradati; replikantima je potreban ugljenik da bi pravili dijamant, naravno. Svi ćemo se pretvoriti u dijamant - u filigrane dijamantskog mraza, na baricama vode. Ljudsko telo se uglavnom sastoji od vode, a njima voda ne treba." Pogleda kobni svetlucavi oblak. "Stvar će se širiti kao zarazna bolest... Rastvarač ne može da uništi baš sve predmete tako brzo kao što će uništiti ljudska tkiva; neki predmeti će biti izgriženi tek posle nekoliko nedelja. Čitava planeta biće transformisana verovatno tek za nekoliko meseci..."
     "Prekini to!" reče Irduz, a Majstor tek sledećeg trenutka shvati da je Irduz mislio na proces, ne na govor. "Prekini to, i dobićeš šta god ti srce želi..."
     Majstorova usta se iskriviše. "Nije to tako jednostavno", reče on. "Ti, svešteniče, možda možeš svoje bogove da podmitiš, ali moje ne možeš." Mahnu ka zaštitnim poljima koja su se raspadala, pusti da mu ruka padne. "Ja ću to verovatno moći da zaustavim..." progunđa najzad, zgađeno, gledajući njihova uplašena lica. "Ja lično, radije bih prvo video sve vas u paklu, a mene na prvom brodu koji će bežati odavde. Ali, naši zajednički prijatelji žele da tvoje dupe sedi još neko vreme na arhisedištu, Irduz." Dotače privesak koji je visio preko njegove košulje. "Dakle, sledeći put kad budeš izgovarao svoje molitve, znaćeš kome treba da se zahvaljuješ. Ali, ako ti spasem ovu planetu, zahtevam da pošalješ ovu nesposobnu kopilad na turneju kroz tvoju drugu radionicu." Trzajem glave pokaza vrata za pakao.
     "Nismo mi krivi!" reče istraživač pored njega. "Fakl je bio u transferu! Bili smo u vezi sa sibilskom mrežom neprestano, i postupali smo tačno po instrukcijama! U našem programu nije bilo nijedne greške, kunem se!"
     Majstor se naglo okrete. "Podatke za ovo ste dobili putem sibilskog transfera?" upita on. "Ne verujem. Nije to moguće."
     Jedan čovek istupi napred, pokazujući sibilski trolisni metalni znak na sebi. "Bio sam u transferu tokom celog procesa", reče. "Mi sa svoje strane nismo načinili nijednu grešku. Sve smo ispunjavali egzaktno. Pogrešila je sibilska mreža. Ona je govorila pogrešno. Ona je govorila pogrešno..." Njegov glas se izgubi. Majstor vide strah u njegovim očima - ne strah od osvete Crkve, niti čak od planetarne katastrofe, nego, u tom trenu, samo strah čoveka čije je verovanje u nešto pouzdanije od ma kog boga potreseno do temelja.
     "To ne može biti", reče Irduz.
     "Ne", promrmlja Majstor. "To bi moglo biti istinito." Štaviše, to bi mogao biti i razlog mog boravka ovde... Odmahnu glavom: okamenjujuće vizije košmara u real-vremenu iznenada su mu ispunile um, ispunile su ga nerazumljivom stravom. Udahnu drhtavo. Zašto?
     "Hoćeš li reći da se nešto kvari u celoj sibilskoj mreži?" upita Irduz energično. "Kako bi se moglo nešto tako dogoditi?"
     "Ajd' ćuti", reče Majstor potmulo, "i pusti me da radim, osim ako stvarno hoćeš da lično isprobaš kako je kad ti meso ispuca i komadići počnu da se uvijaju, kad voda počne da curi iz tela koje se kristalizuje..."
     "Usuđuješ se sa mnom tako da razgovaraš..."
     Majstor se zagleda netremice u njega. Irduzove tanke usne se stisnuše čvrsto. Majstor se opet okrenu od njega.
     Poče davati zapovesti kontrolnom sistemu; išao je unazad, tragom pogrešnih sibilskih podataka, obavljajući analize napola pomoću mašina a napola u glavi. Čistota analitičkog razmišljanja poče ga smirivati, donositi mu ispunjenje, pomagati mu da zaboravi svoje ljudske strahove. Ti mašinski organizmi-replikatori bili su, u suštini, analog bakterija, ali sa ojačanom strukturom. Mogli su biti zaustavljeni, primenom odgovarajućih analoga toksina. Čim shvati strukturu replikatora dovoljno dobro, znaće i kojim alatima da ih uništi. Međutim, bila mu je potrebna i toplota - velike količine toplote, da bi raskinuo veze ugljenik-ugljenik u dijamantskoj matrici koja je replikatore učinila gotovo neuništivim. Tek posle toga moraće, na neki način, da zada udarac...
     Pređe laboratoriju, ode do drugog radnog prostora sa mnoštvom procesora, tiho psujući zbog nemoguće lošeg rasporeda u laboratoriji samoj. Izvrši prenos malopređašnjih rezultata, zatim unese i druge podatke; njegove progunđane komande bile su glasne u savršenoj tišini hermetički zatvorene sobe. "Treba mi pristup do vašeg inventara komponenti za toksine." Pokretom ruke pokaza displeje.
     Jedan od istraživača priđe tom zidu. Rukama brzo pređe preko niza komandi-na-dodir, pa se opet odmače. "Dobio si odobrenje."
     Majstor nastavi sa radom. Tragao je za najbržim načinom da od jednstavnog asortimana analog-toksina raspoloživih u ovoj laboratoriji stvori svoje srebrno tane. Rešenje problema bilo je bolno očigledno; ali stvar se mora izvesti brzo, fino, i uspešno iz prvog pokušaja... Sad više nije bio svestan ničega osim egzaltacije svog rada - ponet jednom ekstazom koja je više nalikovala na molitvu nego ijedna 'molitva' koja se u toj sobi ikada začula.
     Kad je konstruisao prototip svog toksina, aktivirao je sekvencu kojom će se toksin proizvoditi u velikoj količini, u obliku aerosola, i zagrevati na tri do četiri hiljade stepeni Celzijusa. Procenio je da će već polovina te toplote, u kombinaciji sa hemijskim dejstvom toksina, biti dovoljna da pretvori uzavrelju, klizavu masu replikantskih bića u bezopasnu, ali i beskorisnu, šljaku. Doduše, ujedno će i čitav proizvodni sistem, koji su ovi ljudi postavili, biti upropašćen, što nije bilo neminovno; ali Majstor je smatrao da je bolje biti siguran nego posle zažaliti - kad si suočen sa uništenjem celog jednog sveta. Osim toga, tako mu se htelo.
     "U redu...", reče, okrećući leđa svojim ućutanim svedocima. "Isključite krizne štitove."
     "Šta..." jeknu neko.
     "Isključi!" uzviknu on. "Moram ovu smesu da unesem unutre, da bih zaustavio ono što se dešava, a jedini način da se nešto unese je da krizni štitovi budu isključeni."
     "Ali ako se rastvarač probije napolje..."
     "Isključivanje kriznih štitova će ga usporiti, zato što se on njihovom energijom i hrani", reče Majstor, govoreći sa takvom vrstom strpljenja kao da se obraća nekome čiji mozak je oštećen. "To bi trebalo da pruži mom toksinu dovoljno vremena za delovanje. To vam je jedina šansa... Imate, uostalom, još samo oko pet minuta do trenutka kad će masa replikanata u svakom slučaju provaliti kroz ove štitove, vi, glupi kučkini sinovi. Onda će biti nezaustavljiva. Isključuj to prokleto polje!" Stao je opet na svoje mesto, ali ne skidajući pogled sa istraživača, koji su gledali ka Irduzu; a Irduz klimnu glavom, lagano, i tad neko dade sudbonosnu komandu.
     Posmatrao je podatke na ekranima, jedva dišući; odmeravao je pravi trenutak za svoju komandu, da bi bila sinhronizovana, da bi pregrejani gas prodro u konteinment upravo u onom deliću sekunde kad krizni deo štitova bude isključen.
     Onda se iza providnog prozora/zida konteinmenta dogodi nešto, što su njegove oči registrovale samo kao zaslepljujući bol; on zažmuri. Istovremeno, gotovo neuništivi materijal tog zida, čitave laboratorije, pa i zgrade, načini zvuke koje niko od prisutnih nije očekivao da će ikad čuti. Majstor oseti da do njega stiže nemoguća toplota, kao poljubac sunca; koža ga poče peckati. Stajao je nepomično dok taj osećaj nije prestao; dok se reakcija nije ugasila. Otvori oči. Sad je zid ispred njega, donedavno providan, bio iznutra prekriven blistavim slojem nečeg nalik na srebrnosivi metal, tako da se nije mogla videti unutrašnjost konteinmenta.
     Spusti pogled ka displejima, gde, na svoje olakšanje, vide novi i sasvim drukčiji raspored upozorenja na katastrofu. Tu su bili odgovori koje se nadao da će videti. Iz crne kutije u srcu laboratorije pristizali su podaci o onome što sad nije mogao sam videti: podaci da je njegov cilj ostvaren. Masa veštačkih replikantskih mikroorganizama usmrćena je. On otkloni pogled sa instrumenata, iscrpljen, i okrete se istraživačima.
     Vide u njihovim očima da svi sad znaju da su bezbedni; svi, čak i Irduz. Bezbedni smo, govorila su njihova opuštena lica; kao da je iko ikad bezbedan.
     "Nisi se uplašio", promrmlja jedan od njih, gledajući ga kao da je ta pomisao neshvatljiva. "Kako si mogao da se ne uplašiš?"
     Majstor pogleda Irduza. "Ne bojim se onog što razumem", reče kiselo. "Samo onog što ne razumem."
     Irduzov pogled, bez razumevanja, susrete se sa njegovim. "Znači, gotovo je?" upita Irduz. "Sve je u redu? Rastvarač je potpuno uništen?"
     Majstor klimnu glavom.
     "Apsolutno si siguran?"
     "Apsolutno." Majstor dopusti da mu se usta malo trznu. "Mada, da sam na tvom mestu", dodade blago, "sačuvao bih dva-tri kanistera ove moje čorbe - da se nađu pri ruci, za svaki slučaj."
     "Pa, dobro, jesi li od početka znao da će ti ovo uspeti?" upita ga jedan od istraživača, sa mešavinom oklevanja i očaranosti.
     "Verovatnoća uspeha bila je devedeset osam posto, uz uslov da niko od učesnika ne zajebe radnju", reče Majstor, sa osmehom koji nije štedeo nikog od njih. "Lepo se provedite... i, zaboga, kad budete obnavljali ovo mesto, unajmite Karemovce da posao obave kako treba." Pređe preko laboratorije, stade pokraj Arhi-sveštenika. "Idem ja sad polako", reče. "Ušao sam na zadnji ulaz; nemam nameru tim putem da se vratim. Posle tebe..." Mahnu rukom, da Irduz pođe prvi. Znao je da moraju postojati i drugi ulazi u ovaj skriveni kompleks; i bio je rešen da prinudi Irduza da to potvrdi.
     Irduz je reagovao tako što se namrštio, pa klimnuo glavom; nije smeo da se usprotivi. Povede Majstora napolje.
     Iz crkvene zgrade za saslušanja Majstor je izišao na glavni ulaz, ispraćen šupljim blagoslovom Arhi-sveštenika i mnogim pogledima čiste neverice. Polazeći niz široko stepenište, uvuče privesak sa soliusom opet u skrovište u svojoj odeći. Uskoro je hodao pijačnim trgom, dišući punim plućima po prvi put posle nekoliko sati. Oko njega su se pomerali obrasci gomila kupaca i prolaznika. Suv, čist, začinima namirisan vazduh oslobađao mu je pluća malopređašnjih taloga. Ali čak ni sunčeva pročišćavajuća vrelina nije mogla da spali njegove izlomljene vizije katastrofe daleko šire i tragičnije od one koju je upravo sprečio. Sibilska mreža je pogrešila. Nešto nije u redu sa sibilskom mrežom. Ovo zastrašujuće saznanje uznemiravalo je njegov zbunjeni um kao da se tu radi o nekoj njegovoj krivici, o nečemu za šta je on odgovoran...
     "Budućnost da ti proreknem? Budućnost, za samo jedan sisk?" Nečija ruka uhvatila ga je za podlakticu dok je prolazio pored jedne od mnogih tezgi i šatri.
     Zastao je. Tamna šaka ovlaš je dotakla njegovu. On spusti pogled, zagleda se u duboke plavoljubičaste oči te žene, koje su gledale gore, u njega. "A? Šta?" reče on.
     "Tvoju budućnost da ti kažem, stranče, za samo jedan sisk. Osećam da si čovek koji ima sreće..."
     Pogledao je za njenim pogledom, onamo odakle je došao. Da, čovek koji iz inkvizitorijuma iziđe u jednom komadu, na nogama... čovek koji ima sreće. Već je bio spreman da je odbije, sa cinizmom koji bi verovatno bio jednak njenom, kad primeti kružnu tan ploču na njenom krilu. Većina predskazivača sreće upotrebljavala je štapiće za bacanje, ili vam je prosto gledala u dlan. Zamršene geometrije mukotrpno ucrtane u poliranu površinu tan ploče simbolizovale su mnogo-što-šta, kao i njegov skriveni medaljon; naznačavale su i poteze koje treba vući u jednoj igri koja je verovatno starija od vremena; tajne poteze Velike igre, u kojoj je i on, Majstor, jedan od skrivenih igrača. Nikad ranije nije video da neko upotrebljava tan ploču za predskazivanje budućnosti. "Svakako", prozbori on sa osmehom koji je grizao kao kiselina. "Predskaži mi budućnost."
     Uvuče se u senku i sede na jastuke, naspram nje. Njegova radoznalost bila je probuđena. Nagnuo se napred, i protiv svoje volje zainteresovan, kad je počela da baca glatke figure za igru tan na tablu. Figure su se razasule; sudarale su se, odskakivale od obruča kojim je tabla bila ograđena, nasumično kao sudbina; zaustavile su se u konfiguraciji koja je izgledala jednako nasumična.
     Zagledala se u raspored palih štapića, i šumno, naglo uvukla vazduh. Njene šake crne kao noć pokriše tablu raširenim prstima, kao da pokušava da zaštiti oči od tih štapića. Diže pogled ka njemu, ali sad pogled nerazumevanja i straha. "Smrt..." promrmlja ona, zagledajući se u njegove oči tako duboko kao da je tamo videla vreme samo.
     Malo je nedostajalo da se nasmeje. Svako će umreti...
     "Smrt od vode."
     Skamenio se, osetio da mu krv pada iz lica. Grčevito se podiže na noge, ostade stojeći još trenutak, vrtoglav od neverice. Zakopa šakom po džepu, baci jedan novčić na njenu tablu, i ne gledajući koji i koliki, ne mareći. Okrete se bez ijedne dalje reči, i zamače u gomilu.









3. TIAMAT: Karbankl
     Bogovi, šta ću ja ovde? Geja Džeruša Pala-Tion je pognula glavu, pritisnula vrhovima prstiju oči. Osećaj da je zatvorena u san nekog drugog opet joj se prišunja, a prizor pred njom postade nadrealan. Ona diže glavu i otvori oči: dezorijentacija je bila okončana. Da, ona je zaista ovde; ona stoji u Dvorani vetra; ona čeka Letnju Kraljicu, i motri na gomilu koja zajedno s njom čeka.
     Ali i sad kao da čuje pesmu jedne boginje u vazduhu, visoko iznad sebe, i sad oseća živi dah Majke Thalase kako joj smrzava telo. Drevna Dvorana prodorno je mirisala na more; hujeća pesma vetra donosila je Njen glas Džeruši, i malom skupu vernih koji su, sa poštovanjem i divljenjem, čekali na rubu Jame da ih Kraljica primi u audijenciju.
     Čekalo je i samo More, na dnu Jame, tri stotine metara ispod njih. Preko vrtoglavog 'bunara' vodio je samo jedan, krhki luk mosta, jedini način da se pređe na drugu stranu i uđe u Palatu. Iznad i ispod mosta, tanke ploče u obliku zavesa i oblaka pomerale su se i nadimale, stvarajući varljiva komešanja vazduha koja su za tren oka mogla baciti u provaliju svakog ko se na mostiću zatekao. Govorilo se: Dama daje, Dama i uzima.
     "Dama."
     "Dama..."
     Prigušeni glasovi počeli su žamoriti to ime, zato što se na drugom kraju raspona mosta najednom pojavila Letnja Kraljica. Džeruša duboko udahnu i spusti ruku, usmeravajući svu svoju pažnju na Kraljicu, inkarnaciju Boginje, koja je pažljivo zakoračila na most. Džeruša je posmatrala taj lagani, kraljičanski dolazak, blistavi oblak mlečnobele kose koji je lebdeo oko tog lica, labavu, letnjezelenu haljinu koja se nadimala kao trava, kao more. Na glavi je imala krunu od cveća i ptičjih krila prozračenu blistanjem dragulja; na prsima, trolisni medaljon sibilstva. Dama.
     Do vragova! Džeruša strese glavom: da je razbistri, i da nešto porekne. Pogleda još jednom Kraljicu, ali sad je vide jasno: pa, to nije nikakvo otelotvorenje božanstva, to je jedna devojčica od osamnaest leta koja se zove Luna. Lice izduženo od napora i umora, kretnje spore i trapave zbog trudnoće koja se bliži kraju i koja se više ni najkomotnijim haljinama ne može sakriti. Nikakve tu misterije nema, i nikakvog, baš ni najmanjeg, božanskog prisustva u ovoj dvorani.
     Osim toga, Džerušu su oči stalno podsećale da ova Kraljica ima lice jedne druge žene; a pamćenje joj je govorilo da Luna Svetlohodna nosi ambicije te druge žene u umu i srcu. Bilo je nemoguće ne zuriti u Lunu, ne zapitati se kakvim je to čudnim koracima ples sudbine zarobio njih obe...
     Slušala je redosled visokih, prodornih tonova koji su se začuli u Dvorani: Kraljica je doticala tonsku kutiju koju je držala u ruci, stvarajući zvuke koji su upravljali zastorima iznad i ispod mosta, tako da se u vetru otvarao miran prostor kroz koji su ona i troje ljudi iza nje mogli bezbedno prolaziti. Ta tonska kutija bila je tvorevina Stare Imperije, baš kao i čitava Jama, i Dvorana vetra, i cela palata iznad njih, i drevni serpentinski grad na čijem vrhu je Palata. Tehnologija je bila jedini pravi bog aktivan ovde, i to je Kraljici bilo jasno baš kao i Džeruši. Kraljica je, štaviše, danas dolazila da pokuša da pomiri ovaj bitni skup svojih ljudi sa tom istinom, ako to ikako može.
     Džeruša oseti iznenadni stezaj sažaljenja prema toj lomnoj figuri koja je prelazila most i bližila im se. Luna Svetlohodna... devojka koja se, na putu do prestola, usprotivila vladavini stranaca, vladavini koju je Džeruša tada zastupala. Ali Džeruša je verovala, i tada i sad, da je ono za šta se Luna bori pravedno, i zato, umesto da Lunu deportuje, dopustila joj je da postane nova Kraljica.
     Ali kad je nastupila Promena, i kad su tuđini, van-Tiamatovci, otišli u svemir, otišli su zauvek... bar sa stanovišta Džeruše Pala-Tion. Neće se vratiti u njenom životnom veku; prema tome, Džeruša je, ostajući na Tiamatu, učinila samu sebe izgnanicom, što sad, i ako bi se predomislila, nikako ne bi mogla promeniti. A da li se predomislila?... Džerušino lice se steže. Protrlja se po rukama; grebala ju je tkanina pravljena grubo, u kućnoj radinosti. Bogovi, toliko je umorna, u poslednje vreme... Zapita se nije li to neka bolest, ili jednostavno potištenost. Oblači se kao Tiamatovka, iako se još mnogo odeće sa drugih planeta može naći u gradu; pokušava da postigne nemoguće, da se uklopi, ovakva, sa crnom kovrdžavom kosom, kosim očima, tenom boje cimeta - oznakama koje neumoljivo pokazuju da je tuđinka. Nikad se na ovoj planeti nije osećala kao kod kuće, iako je godinama ovde službovala. Mrzela je ovaj prastari, plesnivi, misteriozni grad, baš kao što je mrzela njegovu negdašnju Kraljicu. Ali na kraju... na kraju joj je grad nametnuo svoju volju. Na kraju je to, ipak, bilo manje od dva zla.
     Neko je dotače po ramenu. Trže se, uhvaćena u trenucima nepažnje; i diže jednu ruku, odbrambenim pokretom koji je policijska obuka ugradila u njene reflekse. Zaustavi se, međutim, videćui da je ispala smešna, jer dodirnuo ju je njen muž. "Miroe", šapnu ona, osećajući kako se napetost u njoj rastvara.
     Načinio je neki zvuk vrlo blizak smehu. "A koga si očekivala?"
     Gledala ga je nekoliko trenutaka. Njegovo tuđinsko lice ovde je izgledalo jednako neuklopljeno kao i njeno. A ipak, Ngenet Miroe je Tiamatovac, rođen je ovde i ceo život je proveo ovde. Nije nemoguće da naučiš da voliš jedan novi svet... Ona samo odmahnu glavom, položi šaku na njegovu, i pogleda prema Kraljici. "Kako je njoj?" upita, pogledom još jednom obuhvatajući ispupčenost Kraljičinog trbuha. Miroe je raspolagao van-tiamatovskim medicinskim znanjem, i zato se Luna opredelila za njega da bude njen lekar, a ne za ma koga od lokalnih doktora i iscelitelja; baš kao što je Džeruši poverila poslove svoje bezbednosti.
     "Mislim da sam danas čuo dva zasebna pulsa. Mislim da nosi blizance."
     "Uuu, bogovi", promrmlja Džeruša. Pomače se sa noge na nogu, pitajući se zašto joj u poslednje vreme šake i stopala tako lako trnu.
     Klimnuo je glavom, uzdahnuo teško. "Ne bi trebalo da radi ovo što je zapela. Rekao sam joj da treba da... odustane. Da pusti letnjake da je tretiraju kao boginju. Oni od nje ništa drugo ne traže, i ne očekuju."
     Džeruša okrete glavu i pogleda ga, osećajući u sebi nailazak neočekivane razdraženosti. "Neća da bude marioneta, Miroe. Hoće da bude Kraljica. Samo zbog toga što je ženama zapala sudbina da one budu te koje ostaju trudne..." Nenadana misao ispuni joj glavu kao čudnovati parfem: Da nisam ja trudna...?
     Ngenet Miroe joj uzvrati pogled, mršteći se. "Do vragova, znaš da nisam to hteo da kažem."
     Ona obori pogled. Jesam li...?" Osećajući da čudesnost pada kroz nju kao kiša.
     "Stvar je samo u tome što je previše zapela. Htela bi da se sve preokrene odmah. Trebalo bi da se primiri, do porođaja. To je sve." Mrštenje je i dalje bilo na njegovom licu; brižnost, sada, a ne prekor. "Nositi dvojke znači imati složeniju trudnoću; to ti je poznato."
     Džeruša prisili svoju pažnju da se vrati njegovim rečima. Ne reče ništa o onome što je upravo osetila, pomislila, zamislila. Pa, nije čak ni sigurna; zaista nema razloga da sad to pominje. Pogleda opet Lunu, njen zaobljen veliki stomak. "Ako bi čekala sve do tad, letnjaci bi je u međuvremenu ugušili svojim 'obožavanjem'", reče kiselo, pomišljajući na klan Dobraventura, čije predakinje su bile Kraljice tokom vladavine Leta u prethodnom ciklusu, i koji je, naviknut na ukus vlasti, čuvao u sebi glad za vlašću svih sto pedeset godina, koliko je trajala tiamatska praktično beskonačna Zima. Još i sad su imali čvrsta konzervativna uverenja tiamatskih dalekih provincija, ali i veru da Boginja ipak više voli njih nego ovu novu, od juče slavnu osobu, koja širi nekakvu jeres i neprirodno nameće letnjacima poglede zimačke, tuđinske, tehnofilske. "Već je preterala sa pritiskom na Dobraventure, i oni su joj sad neprijatelji. Ali, ako ne nastavi da ih pritiska, oni će je udaviti. U oba slučaja njoj se loše piše."
     "Ima podršku sibilske mreže..."
     "A ko zna šta joj mreža, zapravo, govori? Niko ne razume ni na koji način mreža funkcioniše, Miroe, a osim toga ljudi polovinu sibilskih odgovora ne razumeju." Odmahnu glavom. "Ko zna da li je Luna uopšte i čuje... ili joj to samo duh Snežne Kraljice šapuće u uvo."
     Miroe je ćutao nekoliko trenutaka. "Čuje mrežu", reče najzad.
     Otklonila je pogled, pritegla o rame kaiš projektilske puške; osećala je da se između njih dvoje opet otvara jedno rastojanje - jer, te reči su je podsetile da on, sa Kraljicom ovog sveta, ima izvesnu istoriju, izvesnu vezu poverenja, koja ne uključuje nju, Džerušu.
     Opet se fokusirala na Lunu Svetlohodnu, Kraljicu, koja je počela svoj govor. Pozdravila je neveliku gomilu ostrvljana, koji su skoro svi bili sibile i sibili; oni su to prihvatili saginjući glave i malčice se komešajući. Bilo je jasno da su ispunjeni strahopoštovanjem zbog trolista na njenim grudima i zbog okruženja u koje ih je dovela, bez obzira što je njen blagi, oklevajući glas jedva nadjačavao uzdahe vetra. Ukres Svetlohodni, crvenokosi momak za koga se Luna udala, stajao je tik uz nju. Jednom rukom ju je zaštitnički obuhvatio oko pleća. Posmatrao je okupljene sibile.
     Iza njih stajala je jedna sredovečna žena sa tamnom, ali prosedom kosom upletenom u debelu kiku i prebačenom napred, preko ramena. Na grudima je imala isti sibilski znak kao i Kraljica. Zurila je besciljno preko gomile, očima koje su bile prozori sa spuštenim zastorima; ali četvrta osoba, jedna debeljušna ženica priprostog izgleda, mrmljala joj je nešto u uvo - opisujući joj scenu, verovatno.
     "Hvala vam što ste došli", rekla je Luna tiho. Njene blede šake nemirno su zahvatale nabore njene haljine. Te reči zazvučale su banalno, ali u njenim očima sijala je zahvalnost, priznanje ljudima koji su stali pred nju, i koji su naporno putovali sa raznih dalekih mesta samo da bi sad mogli ovako, sa smirenim ali dubokim poštovanjem, da je gledaju.
     "Jer..." Zaćutala je, kao da pokušava da se seti teksta, a Džeruša oseti njenu kratkotrajnu paniku. "Jer zamolila sam sve sibile Leta da dođu u Grad čim sam postala Kraljica, zato..." obori pogled; u njenim očima iznenada se našlo bolno saznanje da samo dvoje prisutnih, oboje stranci, razumeju. "Zato što mi se Dama Thalasa javila, i pokazala mi istinu koju moram podeliti sa svima vama. More je blagoslovilo naš narod svojim izobiljem i svojom mudrošću, a mi smo... mi smo oduvek verovali da Ona saopštava svoju volju kroz one među nama koji nose znak sibilstva." Njena ruka, malo stidljivo, dotače trolist. "Ali sada je, najzad, odlučila da nam pokaže jednu širu istinu." Luna se ugrize za usnu, zabaci unazad jedan pramen kose.
     A-uh, bogova mu, pomisli Džeruša. Sad će krenuti. Posle toga nema nazad.
     "Mi nismo jedine sibile i sibili", reče Kraljica, glasom odjednom jakim od vere. "Ima ih svuda - na svim svetovima Hegemonije. Bila sam van Tiamata i videla sam ih."
     Pomno-pažljivo ćutanje slušalaca prolomi se talasom žamora; njihovo zaprepašćenje preli se preko nje.
     "Videla sam ih!" Digla je ruke; oni opet zaćutaše. "Bila sam na drugoj planeti, onoj koja se zove Karemof, gde sibile nose istu oznaku, izgovaraju iste reči za transfer, imaju istu mudrost. Tamo takođe kažu..." baci pogled na svog muža, uz maleni, privatni osmeh, i pritisnu šake na trbuh, "...ono, da je 'smrt ubiti sibilu, smrt voleti sibilu, smrt biti sibila'. Ali, takođe su mi i pokazali da to ne mora da bude tako." Okrete se opet, ovog puta da uhvati slepu ženu za mišicu i povuče je napred. "Sudba Rejvenglas je sibila, baš kao što ste vi i kao što sam ja. Ali, zimkinja je."
     "Kako...?" "Nemoguće..." Novi talas zapanjenog mrmljanja prelio se preko nje; a ona je čekala da to zamre, pritiskajući šakama svoj natečeni stomak.
     "Istina je", reče Sudba polako, kad su se njihovi glasovi stišali. "'Pitajte, odgovoriću'." Te ritualne reči izgovorila je glasom prepunim emocija. "Više od polovine mog života provedoh krijući moju tajnu od stranaca i od mog sopstvenog naroda. Stranci su sve nas lagali o pravoj prirodi onoga što činimo."
     "Deo smo nečeg daleko šireg nego što smo ikad sanjali", reče Luna, stupajući opet napred. Više nikakvog oklevanja u njoj nije bilo. "Deo smo jedne mreže koju su stvorili naši preci, čak i pre našeg dolaska na ovaj svet."
     Sibili i sibile u gomili pritezali su svoju odeću, kućne izrade, i svoje kožuhe od klijevske kože, čvršće oko sebe; svako lice među njima pokazivalo je drugačiju emociju. "Ali, Damo..." poče jedan sibil. "Ali, kako može Dama..." Oborio je pogled, ostajući bez reči.
     "Majka-koja-je-more još i sad je sa vama, u vama, svuda oko vas", reče Kraljica, silom gurajući u te reči ubeđenost koju, to je Džeruši bilo jasno, više nije osećala. Boravak na drugom svetu naučio ju je i drugim istinama; takođe ju je naučio da nijedna istina nije jednostavna. "Ona je blagoslovila vaše puteve, zato što joj služite nesebično, kao i sibile svuda..."
     "Prekini to svetogrđe!"
     Sve glave se okrenuše kao jedna, ka tom glasu koji je odjeknuo ulaznim hodnikom Palate i stigao do njih.
     Džeruša se ukruti, videći Kapelu Dobraventuru kako ulazi energičnim koracima u Dvoranu vetrova. "Ka-ko se stvorila tamo?" progunđa Džeruša. Kraljica je naredila da niko od Dobraventura, a naročito ne njihova poglavarka, ne smeju više biti pripušteni u dvor, posle njihove poslednje ogorčene teološke polemike. Džeruša je naredila gardistima koji su čuvali Palatu da ovo mora biti dosledno sprovedeno; ali neki od gardista su bili letnjaci, i samo su bogovi znali - ili njihova Boginja - na kojoj strani je bila njihova prava vernost. Neko je pustio Kapelu Dobraventuru unutra.
     Džeruša, čije se lice počelo stvrdnjavati, smače kaiš puške sa ramena, i načini jedan korak napred. Miroe je uhvati za mišicu ruke, zaustavljajući je. "Čekaj." Pogleda prema gomili, pred koju je Kapela Dobraventura stupila. Džeruša klimnu glavom, spusti oružje. Ipak pođe još malo napred, ali sporije, sada samo gledajući.
     "Ova žena koja tvrdi da govori kao jedna od vas, laže!" Dobraventurin glas je drhtao od besa. "Nije prava sibila. Nije čak ni prava letnjakinja! Nosi zimačko lice, i gaji zimačku veru. Pokušala je da mi onemogući da kažem istinu - ali ja ću istinu govoriti!" Okrete se da se suoči sa Kraljicom. "Da li mi i sad osporavaš pravo da se moja reč čuje? Ili ćeš narediti tvojim strancima da me odvuku iz ove dvorane? Jer, moraće to da urade..."
     Džeruša stade, pogleda Kraljicu.
     Kraljica pogleda ka njoj, pa opet ka Dobraventuri. "Ne", reče Luna blago. "Kaži ono što moraš."
     Kapela Dobraventura se na to malo izduvala, jer je balon njenog prkosa bio probušen Kraljičinom lakom kapitulacijom. Duboko je udahnula. "Svi vi ste čuli za mene. Ja sam predvodnica klana koji je dao prethodnu kraljičansku lozu. Došla sam da vam kažem da vas je ova žena, koja sebe naziva imenom Luna Svetlohodna Letnja, dovela ovde da poseje sumnju u vašoj svesti - sumnju o vama samima, sumnju o mestu Dame u vašem životu. Ona bi htela da otrgne od vas veru i tradiciju zbog koje letnjaci jesmo. Htela bi ona, da mi postanemo kao zimci, da budemo bedni slugani tuđina koji preziru našu veru i kasape naše svete mere."
     Okrete se, sad oči u oči sa Kraljicom. "Ti ne govoriš reči Majke Thalase!" reče furiozno. "Ti nisi ona žena koja je izabrana za Kraljicu. Nemaš prava da nosiš taj znak pod grlom."
     "Nije tačno", reče Luna. Podiže glavu, da svi jasno vide radijalni trokraki znak sibilstva utetoviran u kožu ispod njenog grla, kao odjek sibilske medalje okačene preko njene odeće, na prsima.
     "Svako može da se natetovira", reče Kapela Dobraventura prezrivo. "Ali ne može svako da ima lice Zimske Kraljice. Ne postoji nikakava Luna Svetlohodna Letnja. Ti si Snežna Kraljica, Arienrod - prevarila si smrt i sve one tuđine, ne znam kako. Ukrala si presto naše Kraljice, i sad poganiš Majku Sviju Nas ovom tvojom prljavštinom!" Opet se suoči sa gomilom. Lice joj je bilo crveno od besa za koji je Džeruša znala da je neglumljen.
     Ali iz gomile se odazva glas jedne žene: "Ja poznajem Lunu Svetlohodnu."
     Kapelino široko, izbrazdano lice se namršti. Ona zaviri u gomilu. Kraljica, isto tako; a ona koja je to rekla sada se progura napred, kroz zid lica. Džeruša vide jednu robusnu tamnokosu ostrvljanku tridesetih godina; vide da se Lunino lice puni iznenadnim prepoznavanjem u trenutku kad je videla ko je to. "Klavali Bluston Letnja", predstavi se žena, a Kapelino mrštenje se produbi. "Ja sam je uvela u sibilstvo. Ona ima pravo na taj trolist, i pravo da kazuje volju Daminu."
     "Onda nek to dokaže!" reče Kapela Dobraventura, po čijem licu su, od gneva, izbijali crveni pečati. "Ako ima pravo tako da govori, onda nek to dokaže."
     Luna klimnu glavom. Sada je izgledala samopouzdanije. "Pitaj, odgovoriću", reče još jednom.
     "A, ne", reče Kapela Dobraventura. "I sibilski transfer se može odglumiti, baš kao što tetovaž može biti lažan. Nek nam pokaže pravi dokaz. Neka nam More da dokaz Njene volje!"
     Kraljica je stajala na svom mestu, osluškivala sumnjičavo mrmljanje gomile, i mrštila se pokušavajući da smisli kako da umiri njihove sumnje. Džeruša je stajala nepokretno, ali napeto, u iščekivanju da, na Kraljičin znak, izbaci Dobraventuru napolje. Međutim, znala je da Luna sad ne može da učini takav korak a da ne izgubi svu uverljivost.
     Luna pogleda preko ramena, ka Jami koja je zjapila iza nje kao opipljivi simbol njene opasnosti; pa opet ka Dobraventuri. "Majka Thalasa je sa nama, ovde je", reče ona, dovoljno glasno da je svi u gomili čuju. "Osećate li njeno prisustvo? Vode mora leže na dnu Jame iza mene. Omirišite taj vazduh, oslušnite njen glas koji vas zove." Kapela Dobraventura uzmače jedan korak, već počinjući da razvlači usne u bledi smešak iščekivanja. Ali onda joj Kraljica pruži nešto. Džeruši dah zastade kad vide šta je to. "Ovo se zove tonska kutija. Kontroliše vetar u Dvorani vetra; jedino pomoću nje moguće je preći Jamu bezbedno." Dade kontrolnu kutiju Kapeli Dobraventuri, i okrete se mostu.
     Džeruša tiho opsova. "Ne..."
     "Luno!"
     Džeruša začu taj uzvik Ukresa Svetlohodnog, koji je pružio ruku za njom u trenutku kad je počela da se udaljava od njega.
     Kraljica baci pogled preko ramena; nešto u njenom pogledu ga zaustavi. Ostao je nepomičan, sa stravom na licu. Ona se opet okrete, diže ruke, i, sagnute glave, progunđa nešto nerazgovetno, što je moglo biti molitva. Džeruša vide da joj je telo malo zadrhtalo, kao da je prešla u sibilski transfer. Jauci vetra odjeknuše glasnije u iznenadnoj, potpunoj tišini dvorane; Kraljica zakorači na most.
     Vetar ju je dohvatio, zanjihala se, u jednom trenutku se skamenila, zatim povratila ravnotežu i načinila drugi korak. Džerušine šake se stegoše; oseti talas mučnine u stomaku, sećajući se svojih zastrašujućih, vrtoglavih prelazaka preko tog raspona. Odupre se želji da zatvori oči.
     Kraljica načini i treći korak prema propasti, boreći se da je vetar ne baci. A tada se nešto dogodi. Džeruša diže pogled kad i Kraljica: udahnu duboko, zapanjeno. Sudaranje i hujanje ploča za usmeravanje vetra poče da se stišava, vetar se poče prosipati iz njih i zamirati... gore, u visinama, otvor iznad Jame se sklapao, zatvarao. Sunčana iluminacija, plava i zlatna, strujala je u mlazevima kroz ploče, oblikovane poput oblaka i jedara, sad već nepomične, i obasjavala Luninu kosu, stvarajući utisak oreola. "Tako ti skota života..." prošaputa Džeruša, osećajući kako se Miroeva šaka steže oko njene mišice, strahopoštovanjem do bola.
     "Za ime Dame Thalase", odgovori njegov glas, dubok, rezonantan; iako je Džeruša znala da on u to ne može biti stvarno uveren.
     Lagano mrmljanje širilo se kroz gomilu; jedan po jedan posmatrači padoše na kolena, sigurni da su u prisustvu čudesnog, Boginje, Njene izabranice... tako da na kraju samo Kapela Dobraventura ostade stojeći. Džeruša vide kako i Kapela, najzad, klima glavom, priznajući poraz. Kraljica je stajala još jedan trenutak: glava visoko uzdignuta, lice - maska koju Džeruša nije mogla pročitati. Vazduh je mirovao, drevna dvorana i svi u njoj kao da su bili skamenjeni. Onda Luna Svetlohodna najzad pođe sa mosta, natrag; stupi na čvrsto tlo.
     Osvrte se, ka zaustavljenim pločama, kao da čeka nešto. Ali one ne počeše ponovo da se kreću; Zidovi kupole iznad Jame ostadoše zatvoreni. Kraljica duboko uzdahnu, pri čemu su joj se pleća vidno digla i spustila; i na njenom licu videli su se tragovi onog strahopoštovanja koje je ućutkalo gomilu. Opet je pogledala ispred sebe, videla belo, nevericom ukočeno lice svog muža. Stade opet uz njega; Džeruša vide oklevanje blisko strahu, u njegovim očima, kad ga je opet uhvatila za ruku. Okrenuvši se opet gomili, Kraljica reče: "Volja je Gospe Thalase da ja budem ovde, i da vi budete ovde sa mnom." Pokretom ruke pokaza most iza sebe, sada bez vetra, otvoren svakome ko ga želi preći. "Ovo je Njen znak vama, da je došla istinska promena; nama više nisu zabranjeni zimački načini postupanja."
     Zastala je, posmatrajući njihova lica; i njeno lice bilo je izmenjeno osećanjima koja su igrala preko njega. "Mi jesmo oni koji jesmo", reče ona, "i naši stari običaji oduvek su nam značili opstanak. Ali ničiji običaji nisu jedini mogući, niti najbolji. Menjanje nije uvek zlo, ono je sudbina svih stvari. Uskraćivanje onih znanja koja su nam mogla dati bolji život - to nije bilo po volji Boginje, nego po volji stranaca. A oni su otišli. Tražim od vas da sad sarađujete sa mnom, da ispunimo volju Daminu, da donesemo promene..."
     Kapela Dobraventura baci tonsku kutiju na tlo i ode iz Dvorane, opet krupnim i energičnim koracima. Eho tog pada ode za njom u mrak. Svi ostali posmatrači ostadoše, pogleda uperenih u Kraljicu, čekajući šta će dalje biti; spremni da slušaju, spremni da ispune volju Daminu kako Kraljica kaže.
     "Kako je to izvela, Miroe?" promrmlja Džeruša. "Kako?"
     Samo je odmahnuo glavom, sa nevericom na licu. "Ne znam", reče. "Ali se samo nadam, da ona zna... jer, ono nije izvela sama."
     Džeruša diše pogled, poče pretraživati avetinjske senke u visinama, a u pamćenju brzo vrteti slike prošlosti. Ali njeno poznavanje istorije ovog mesta obuhvatalo je samo dve poslednje decenije. Naslage prašnjavog vremena, avetima pohođene godine grada Karbankla, protezale su se desetinama vekova u prošlost. Džeruša protrlja mišice, osećajući kako se zidine grada stežu oko nje kao hladni zagrljaj groba, i ne reče ništa više.









4. TIAMAT: Karbankl
     Ukres Svetlohodni zastade na ulazu u odaju koja je nekad bila prestona sala, kad je Palata pripadala Snežnoj Kraljici; i ostade tako, najednom nesposoban da se pomakne, kao da je pao pod uticaj neke čarolije; u tron zureći, obuzet njegovom nebeskom lepotom. Prestone vijuge od livenog i duvanog stakla izgledale su kao rezbareni led. U njihovim prevojima svetlost je caklila uhvaćena, po njihovim sjajnim površinama je tekla, tako da se najzad činilo da presto poseduje neko svoje unutrašnje zračenje.
     Njemu se bilo učinilo da je presto na neki natprirodan način živ, onog prvog dana kad je ušao u ovu prostoriju i video kako na njemu sedi ona: Arienrod, Kraljica snega, koja je na sebi, nemoguće, nosila lice Lune, njegove ljubavi zauvek. I danas je presto ostavljao na njega sličan utisak, čak i posle svih onih godina koje je proveo kao Arienrodin ljubavnik... čak i sada, kad je na njemu ugledao Lunu, kako sedi, sa licem Arienrod na sebi; sedi bez ijednog zvuka ili pokreta, u ogromnom belom prostoru, u sred noći, kao zalutala mesečarka.
     Udahnuo je duboko, oslobađajući se stezanja u prsima, razvrgujući omađijanost. Prisili sebe da krene u salu. Preko velikog prostora belog saga pređe nečujno kao duh - kao svoj sopstveni duh, pomisli. "Luno", reče tiho, da je upozori.
     Trgla se celim telom, okrenula na tronu, zagledala se u njega. "Šta radiš ovde?" upita je on. Začu u svojim rečima oštricu besa, nenameravanu, i reče žurno: "Trebalo bi da se odmaraš, da spavaš... Mislio sam da ti je Miroe dao nešto za uspavljivanje." Posle sastanka sa sibilama, ovog popodneva - kad je zaustavila vetar - popela se stepeništem na ovaj nivo Palate, lica pepeljastog od umora. Tad mu je dopustila da joj pomaže u hodu, tokom uspona; osećao je da se sva trese od iscrpljenosti. U poslednje vreme nije imala nikakve rezerve snage; svu snagu je davala rastućem detetu, ili deci, u sebi.
     Tad joj je pomogao da uđe u njihovu spavaću sobu, a Miroe Ngenet joj je dao topao napitak od trava, za umirenje, i zabranio da je ma ko uznemirava - čak i sam Ukres. To je Ukres prihvatio bez raspravljanja. Kasnije, kad je došao da i sam legne, ona je spavala.
     Ali, probudio se u sred noći i našao da je krevet prazan, pored njega, pa je krenuo u traganje. Nije očekivao da će je zateći ovde, ovako. "Luno..." reče on opet, kao da oprobava, kao da jedan deo njega ni sad nije siguran da li na prestolu vidi nju ili, ipak, onu raniju. "Jesi li... kako se osećaš?"
     Na te reči, lice joj se opustilo, kao da je u njegovom licu bilo nečega što ju je uznemiravalo. Klimnula je glavom; umršena, mlečnobela kosa padala joj je preko ramena. Odjednom je to opet bila njegova zavetovana, i jedva nešto više od devojčice; samo, porcelanska poluprozirnost njene kože bila je zgnječena umorom a šake su pritiskale trudni trbuh. "Dobro", reče ona nejako. "Probudila sam se. Nisam mogla opet da zaspim..." Rukom je zabacila kosu unazad sa lica. "Bebe mi ne daju da mirujem." Osmehnu se; ta pomisao joj unese boju u obraze.
     "Dve", šapnu on, prilazeći bliže, penjući se na platformu oko prestola i stajući pored Lune. "Bogov... Boginje mi", reče, u poslednjem trenutku se setivši da upotrebi tiamatsku a ne tuđinsku zakletvu, "to znači da smo dvostruko blagosloveni." Ngenet mu je saopštio tu vest, ali tek pošto ga je opomenuo da ne sme narušavati Lunin odmor.
     "Da." Načinila je, sa tri prsta, trijadni znak Majke-koja-je-more. Ruka joj opet pade, maltene mlitavo, iako je nastavila da se smeška i da sija čudesnim. On pogleda utetovirani sibilski znak ispod njenog grla; pokri njene šake svojima na oblom nadignuću njene meke bele spavaćice. Nekada, davno, verovao je da njih dvoje ne mogu imati dece jedno s drugim; to isto verovala je i ona. Po letnjačkoj tradiciji, "smrt je voleti sibilu...". Zbog te izreke, i straha iza nje, raskinuli su svoju vezu, iz istih razloga on je došao u ovaj grad... u Arienrodine ruke.
     Ali izreka nije istinita: dokaz, evo, leži pod njegovom šakom. On oseti pokret; začu Lunin blagi smeh kojim je reagovala na njegov iznenađeni uzvik. Ona ustade sa prestola, pokretom koji je bio graciozan i pored sve nezgrapnosti. Oduvek je on bio očaran njenom nesvesnom elegancijom kretanja; elegancijom koja je do te mere bila sastavni deo Lunin da ona nije ni znala da je ima. Sećao se kako je beskrajno trčala plažama Neita, ostrva koje je bilo njihov zavičaj; video ju je, u svome duhu, kako se pentra po kršu u potrazi za ptičjim jajima i 'slanim korovom' i nikad, nikad se ne oklizne; ili kako juri po uzanim, od kamena izgrađenim zidovima između 'pregrada' za gajenje klija u plitkom moru, i nikad ne padne u vodu. Pamtio je kako je plesala, i kako ju je držao blizu, u naručju, dok muzičari izvode pesme stare... Luna nije visoka, a u ono doba bila je tako vitka da joj je baka uvek govorila da gotovo i nema senku; ali, fizički je bila jaka - on nije znao ženu jaču od nje. Snaga i gracioznost bili su u njoj jedno; retko kad je posumnjala u reakcije svog tela, a ono ju je retko kad izdalo.
     Ngenet mu je rekao da blizanci u trudnoći predstavljaju dvostruki napor za ženino telo, naročito pod ovakvim okolnostima, kad Luna beskrajno i neumoljivo goni sebe u nove poslove. Ukres je pokušavao da je urazumi, ali ona nije htela da stane i da se odmori, čak ni na njegov zahtev - kao što, uostalom, nikad nije odustala ni od jednog poduhvata u koji je verovala, čak ni zbog njega. Mogao se sad samo nadati da je telo neće izneveriti ni ovog puta, nego da će odoleti i nositi je sve do trenutka u kome će njihova deca biti rođena, i rođenjem doneta u taj novi svet koji ona tako opsesivno pokušava da stvori. Njena snaga volje oduvek je bila u jednakoj meri deo nje, i jednako se, po njenom uverenju, podrazumevala, kao i njena snaga tela. Povremeno baš i nije bilo lako voleti je: dešavalo se da njena tvrdoglavost dođe u sudar sa njegovom naglošću. Ali njihova pomirenja uvek su bila slatka, nekada, davno, u Letu... "Volim te", promrmlja on. Zagrli je, osećajući da senke izgubljenog vremena spadaju sa njih dok su tako blisko zagrljeni. Ona ga poljubi u usta, sklopljenih očiju; njeni očni kapci... krhka lavanda.
     "Šta si radila ovde?" Naklonom glave pokazao je ka prestolu, kad su im se usne razdvojile; upola uplašen da to pita, ali, ipak, pitajući.
     Odmahnula je glavom kao da ni sama ne zna. "Htela sam da znam... kako se ona osećala kad je bila Kraljica." Arienrod. "Danas... danas sam zaista bila Dama, Ukresence." Nehotice je upotrebila njegov nadimak iz detinjstva. Ali u njenom glasu više nije bilo nimalo detinjstva, i on najednom oseti hladnost u sebi.
     Dama nije Kraljica. Nije to rekao glasno, bojeći se njenog odgovora. Kraljica letnjeg naroda bila je uvek, po tradiciji, svome narodu samo simbolična vladarka, predstavnica Thalase, Majke-koja-je-more. Ali od same prve ceremonije Luna je predvodila kao Dama, odstupila je od rituala i tradicije. Tvrdila je da tako hoće Boginja, da sa ovom Promenom nešto mora početi stvarno da se menja. Znao je da ona više ne veruje u tu Boginju; ne od kad je saznala istinu - da su sibile živi terminali jednog računara, a ne Thalasine izabrane govornice mudrosti; da sibile postoje na svim svetovima u sastavu države Hegemonije, a verovatno i na svim drugim planetama negdašnjeg Carstva; i da siblile i sibili saopštavaju mudrost jedne veštačke inteligencije, a ne 'Majke Thalase'. Ali Luna mu je rekla da sibilski um ponekad govori njoj, a ne jednostavno kroz nju; da joj je sibilski um naredio da povede Tiamat ka tehnološkom prosvetljenju koje je Hegemonija tako dugo sprečavala. Tada mu se činilo da je to pomisao neverovatna u istoj onoj meri koliko mu se poslednjih nedelja ideja o 'boginji' činila neverovatnom... sve do današnjeg događaja, kad je video šta je učinila u Dvorani vetra. "Kako si ono izvela?" upita on najzad. "Ono, danas. Kako si zaustavila onu vetrušinu?"
     Digla je pogled ka njemu; oči su mu bile ojađene i prazne. "Morala sam", reče glasom tankim poput končića. "Morala sam, pa sam učinila..." Končić se prekinuo.
     "Pa, dobro, ali zar ne znaš kako?" prošaputa on.
     Odrečno je odmahnula glavom, pogledala dole; ali njeni prsti uzdigli su se do sibilskog znaka na prsima, pod grlom. "Nešto u meni je znalo. Navelo me je da to uradim, da bi mi oni poverovali..."
     Njegove šake ispustile su je, refleksno. Digla je pogled ka njemu, njene blede trepavice letele su gore-dole; oči, boje ahata, pune naglog bola. Zagrlio ju je ponovo; ali nije bilo isto. "Vrati se u krevet", promrmlja on u njeno uvo. "Trebalo bi da se odmaraš."
     "Ne mogu. Ne mogu da se odmaram."
     "Idemo, držaću te. Pomoći ću ti..." Poveo ju je dole, sa platforme; oslanjala se čvrsto o njegovu ruku, ali njen pogled je nastavio da luta dvoranom, osvetljenom sada jasno kao u sred dana. Pogledao je za njenim pogledom, preko ćilima nalik na snežnu ravan; setio se kako su se tu nekada vrzmali Arienrodini dvorjani, kud koji, kao prosuti živi dragulji, u onoj njihovoj blistavoj odeći u bojama duge. U ovoj sali sa tavanice su visili tanani, laki velovi, ukrašeni nebrojenim sićušnim zvoncima koja su se oglašavala svojim slatkim glasićima, povremeno, kad bi nasumična strujanja vazduha uznemirila velove.
     Izašavši iz prestone dvorane, našli su se u zatamnjenim gornjim sobama gde sad nije bilo ni posluge. Laknulo mu je kad je video da će s njom biti sam; nameravao je da ljubomorno čuva ove ukradene trenutke. Kad su se, na Promeni, njih dvoje opet sjedinili, poverovao je da će se za njih sve promeniti. I promenilo se... ali ne na onaj način kako je on to hteo. Niti se opet uspostavilo ono što je nekad bilo. Luna više nije bila samo njegova, njegova nevina letnjačka ljubav. A on više nikad neće biti onaj naivni ostrvski momčić kome je ona obećala svoj život; za to se pobrinula Arienrod.
     Pokušao je da je povede ka njihovoj sobi, ali ona odmahnu glavom. "Ne ide mi se natrag u postelju. Hajde da šetamo. Pokaži mi palatu - sve njene delove."
     "Šta, zar sad?" reče on. "Zašto?" Bila mu je obećala, posle Arienrodine smrti, da njih dvoje nikad više neće nogom kročiti u palatu. Poverovao joj je, poverovao je da ona neće, kao ni on, želeti da je išta podseća na sve što se ovde događalo.
     Međutim, ovo mesto ju je ipak privuklo sebi, kao što magnet privlači gvožđe; kao da je i to bio deo one unutrašnje prinude koja je ovladala njome na Promeni. Činilo se da joj boravak ovde ne prija, kao ni njemu; znao je da Lunu zastrašuje ogromnost ovog mesta, ovdašnje osoblje sačinjeno od mrtvački ozbiljnih poslužitelja koji su svi zimci, tuđinstvo ovdašnjeg luksuza uvezenog sa drugih svetova. Retko kad je zalazila izvan jednog malog kruga prostorija, kao da se plašila da bi negde, usput, u nekoj dvorani ili hodniku sa stubovima, mogla da zaokrene na pogrešnu stranu i da se zauvek izgubi u vremenu. Samo Snežne Kraljice su stanovale ovde, vladale odavde, kao svetovne vladarke u saradničkim odnosima sa van-Tiamatovcima koji kontrolišu sudbinu Tiamata; nikad nijedna Letnja Kraljica tu nije bila, nikad do sad. Ipak Luna je odbijala da ode odavde, da sebi svije dom među svojim narodom, među pažljivo-motrećim, smirenim licima i dobro znanim postupcima letnjaka u karbanškom Donjem Gradu.
     A sad je, kroz nemu ponoć, lutala dvoranama ove Palate kao nemirni duh, tragajući za pitanjima bez odgovora, i za odgovorima koje bi bilo bolje ne čuti... prisiljavajući njega da joj pokazuje put. "Zašto?" reče on ponovo.
     Pipnula je svoj trbuh, obećanje novog života u njoj. "Zbog ovog", reče nežno, spuštajući pogled.
     Klimnuo je glavom, pomiren sa sudbinom iako nije stvarno shvatio. Poveo ju je kroz sobe i hodnike, tako da ih prođu sve, jedan po jedan, sprat po sprat; pokazivao joj je i ona mesta koja su joj već bila poznata - i objašnjavao na koji način se uklapaju u palatu njoj nepoznatu: mesta obična, zajednička, prazna; mesta izuzetna, izvrsna, i perverzna. Svetlost ih je pratila iz prostorije u prostoriju, svaki put po njegovoj izgovorenoj komandi; otkrivala kitnjaste krivine spiralno izrezbarenih ragastova vrata, rubove plafona ukrašene gipsanim reljefima u vidu školjki, svodovne zakrivljenosti prostora, spiralne stepenišne 'bunare' u kojima se uvek osećao kao da se penje ili silazi kroz srce neke školjke.
     Uvozna tehnička roba zahvaljujući kojoj je, svojevremeno, ova palata njegovim novootvorenim čulima izgledala kao zemlja čuda, sad je ležala na sve strane poput koruba mrtvih buba: efemerna najezda gamadi. Stranci su onesposobili bitne komponente prilikom svog odlaska sa Tiamata. Ali je palata, poput ostalih delova grada Karbankla, živela večno, po nekim svojim zakonima, sa svojim nezavisnim izvorima energije, kao što je uvek i bilo, doklegod ljudsko pamćenje seže. Sedefasti zidovi dvorca bili su prekriveni zidnim slikama, muralima; takođe tapiserijama, ogledalima, i raznim umetnički izrađenim predmetima. Te površne dekoracije dodavane su tokom vekova, voljom raznih zimskih vladarki, ali sama palata, sa svojim neizbežnim motivima mora, ostajala je nepromenjena. On se proteklih godina bezbroj puta zapitao ko je, i kad, mogao sagraditi ovako čudno mesto, i zašto. Sada, stupajući kroz odaje koje prodorno mirišu na arhajsku drevnost, on oseti novotnost svog života, i Luninog, oseti jasnoćom maltene zastrašujućom.
     Provede Lunu i kroz one prostorije koje su, nekad, sačinjavale njegov stan, natrpane ostacima najmodernije tehnologije koju mu je Arienrod dozvoljavala da unosi i da se tako zabavlja. Celog života goreo je od radoznalosti u vezi sa tehnomagijom tih tuđina iz svemira, tih ljudi koji su narod njegovog oca. U Karbankl je i došao tragajući za nečim što je u njegovom životu nedostajalo. Međutim, Karbankl nije popunio tu prazninu u njemu; nije to uspelo ovom gradu, ni njegovim stanovnicima, ni nebrojenim uvoznim aparatima koje je pokvario obuzet potrebom da ih prouči... Jedino je naučio koliko vešto narod njegovog oca krije svoje tajne od naroda njegove majke.
     Provede Lunu kroz skriveni prolaz iz njegove sobe direktno do Arienrodine. Luna se poče osvrtati po spavaćoj sobi Snežne Kraljice, iz koje se otvarao panoramski pogled na more, i u kojoj je nameštaj bio odjek blede opalescencije zidova - stolice, stolovi, sedišta sa jastučićima, sve napravljeno od nekog materijala koji je ličio na poliranu školjku. Nikad nije doznao da li su to samo vešte imitacije, ili na nekom svetu - možda čak negde u sveobuhvatnom okeanu Tiamata - žive školjkasta stvorenja koja zaista izrastaju do takve veličine.
     Luna baci pogled ka postelji, ka izrezbarenoj uspravnoj ploči iza uzglavlja, sa istim takvim motivima spirala, školjki i dragulja. Njemu je Arienrod, kad se budila, izgledala kao Majka-koja-je-more kad se diže iz talasa, ali joj to nikad nije rekao, jer se plašio da bi mu se smejala.
     Luna mu uzvrati pogled, očima punim mračne radoznalosti. Onda se naglo okrete od njega, najednom tražeći izlaz.
     I stade, zapanjena, zagledana u zid ispred sebe: Arienrod ispred nje, Arienrod obučena sva u duge. Slika - umetnička slika na platnu, ne hologram; ipak, njemu je ta slika uvek izgledala stvarnija od ma kog trodimenzionalnog prikaza Arienrod, pa, maltene, i od Arienrod same. To platno je izgledalo kao da je umetnik u njega zarobio njenu dušu. Pa i sad mu se učini da ga Arienrodine oči sa portreta gledaju, i da gledaju Lunu, oči sveznajuće, oči sažaljevajuće, i zlobne.
     Luna polako pođe napred, pruži ruku, prstima pipnu šaku žene na slici, napola plašljivo. Ostade tako, neko vreme, dodirujući ruku slike, kao da je hipnotisana. Ukres je prenosio pogled sa njenog zacrvenelog, zapanjeno-ukočenog lica na Arienrodino bledo, hladno, predznanjem ispunjeno, kao da joj je maločas javljena neka tajna o Ukresu i Luni, tajna koju njih dvoje nikad neće saznati.
     Pođe napred i stade iza Lune, opet je zagrli. Ona je i dalje stajala licem u lice sa tom slikom koja je, maltene, mogla biti ogledalo. Oseti njeno drhtanje, unutar toplog obruča njegvih ruku koje nisu uspevale da je zaštite od Arienrodine uspomene - od Arienrodinog nasleđa.
     Posle nekog vremena Luna otrže pogled od slike, i dopusti mu da je povede van. Kad se nađoše opet u pustom hodniku, on progunđa: "Jesi li spremna za spavanje?" tako tiho da se čak ni odjeci ne probudiše.
     Ali ona odmahnu glavom; njene oči sa purpurnim senkama pogledaše gore, u njega. "A gde je ona soba gde smo se mi..." Spusti pogled na okruglinu svog trbuha. "Hoću da je vidim."
     "Luno, ovo..." Zaćuta. "Pa dobro", reče grubo. "Pokazaću ti gde je. Ali ako ikad više budeš išla u nju, ići ćeš sama."
     Klimnula je glavom. Oči su joj bile pune izvinjenja. Poveo ju je nazad kroz hodnike, koračajući protiv svoje volje, protiv toka vremena, dok najzad ne stigoše do jedne zaključane sobe. Niko je nije ni dotakao, ni otvorio, ni u nju ušao, od Arienrodine smrti. On čak nije bio siguran da li su spremna da reaguju na dodir ma čije šake osim njegove.
     Prislonio je dlan na ploču brave, a vrata kliznuše u stranu kao da ga izbegavaju; svetla se upališe unutra i brilijantnost im zaseni oči, umnogostručena odbijanjem od jednog do drugog ogledalisanog zida. I zidovi i plafon bili su sasvim pokriveni ogledalima, koja su vraćala ka njima slike njihovih lica i tela, viđenih iz svakog ugla, dok su ulazili; u toj multiplikaciji pokreta on stade, obuzet vrtoglavicom. Bio je zaboravio kako mu se, od ulaženja u ovu prostoriju, i misli svaki put zavrte.
     Pogleda ka sredini sobe, ka jedinom komadu nameštaja ovde; ka postelji. Čaršavi i pokrivači i sad izgužvani, netaknuti od kad je neko, poslednji put, ležao tu... od one noći u poslednjem Festivalu Zime, kad je Luna došla u Palatu i izvukla njega, Ukresa, iz žive smrti. Pogledom potraži ono jedino razbijeno ogledalo, nađe ga: rasprsnuta površina zatamnjena sasušenom krvlju. Njegovom. Bilo je to onog trenutka kad je udario pesnicom po svojoj refleksiji i po svemu u šta se pretvorio. Sećao se kako je tad krv potekla, crvena i topla, dokazujući mu da je još živ, vitalan, mlad; da nije ostario i umro, iza bezdušne maske sopstvenog lica.
     Sećao se kako je ovde vodio ljubav sa Lunom, tu, u tom krevetu, u ovoj sobi; kako su uspeli da ponovo upale vatru svog zajedničkog življenja, i da posade seme novog života u nju...
     Baci pogled ka Luni, na vreme da primeti grč bola koji je prešao njenim licem. Nije znao da li je to fizički bol ili bol od uspomene, ali, čim se okrenuo ka vratima, ona sasvim voljno pođe za njim. Iziđoše, i dok je opet dodirom šake aktivirao mehanizam za potpunu blokadu tih vrata, ona prošaputa: "Neću nikad više da je vidim. Ni da je iko drugi ikad vidi..."
     Klimnuo je glavom, nadajući se da će to biti kraj njihovih noćašnjih bolnih reminiscencija. Ali ona pogleda uz spiralno stepenište koje se dizalo u tajnoviti mrak, gore. "Kuda ono vodi?"
     "U Arienrodinu privatnu radnu sobu", reče on. "Nikad nikog nije puštala gore..." Pođe, uviđajući iznenađeno da je sad on taj koji vuče napred. Pošla je za njim polako, obazrivo, uz uske stepenike, kroz pod još jednog sprata, i na taj pod.
     Dah mu zastade; začu iza sebe Lunin mali uzvik zapanjenosti. Prostorija u kojoj su sad stajali bila je na samom vrhu cele Palate - i na vrhu celog grada. Sastojala se od jedne kupole, prozirne, koja se završavala zvezdastim vrhom; iza kupole, odasvud, okruživala ih je žareća kovačnica noćnog neba, i u njoj razgorena nebrojena sunca zvezdanog jata u koje je ovaj nestalni solarni sitem dolutao pre mnogo eona. Tiamatov veliki, jedini mesec nije bio vidljiv ove noći, ali se zato jedna zvezda iznad njihovih glava, među hiljadama drugih, isticala blistavošću: Zvezda Leta, čiji jači sjaj znači da se Tiamatov dvo-sunčani sistem primiče crnoj jami koja je zarobila oba tiamatska sunca, zvana Blizanci, i učinila ih svojim pratiocima zauvek.
     Crna jama, ili crna rupa: astronomski objekt čija je gravitacija tako moćna da joj se čak ni svetlost ne može otrgnuti. To nebesko telo tuđini su nazvali 'Crnom kapijom', a među stvarima koje nikad nisu pristali da dele sa narodom Tiamata bili su i zvezdani brodovi sposobni da zarone u crnu jamu, da je iskoriste kao prolaz u drugu realnost, radi putovanja bržeg od svetlosti. Kroz tu kapiju moglo se stići na sedam drugih svetova Hegemonije; neki od njih bili su tako daleko da su distance bile gotovo nerazumljive. A ipak su svih tih sedam planeta i Tiamat činili jednu zajednicu, zato što prolaskom kroz crnu jamu zvezdani brod uleće u region gde je prostor mnogostruko uvijen kao nit sa mnoštvom čvorova, tako da ono što je daleko postaje blisko a u petlji ostaje uhvaćeno vreme.
     Ali u periodima kad se dva sunca koja greju Tiamat približavaju perihelu, najbližoj tački, svog orbitovanja oko crne jame, njihova gravitacija destabilizuje crnu jamu, tako da prolaženje kroz nju više nije jednostavno niti bezbedno. U tim vremenima stranci su prestajali da dolaze na Tiamat: svaki put kad je Zvezda Leta pojačavala svoj sjaj na tiamatskom nebu.
     Sa sobom su svaki put odnosili i svoju tehniku, prisiljavajući narod Tiamata da se vrati u neznanje i da sledećih sto godina provede u dubokoj bedi; da bi onda, po isteku sto godina, kad brodovima Hegemonije bude najzad moguć povratak, Tiamatovci bili željni da taj povratak vide, i vrlo voljni da pristanu na dalje izrabljivanje. Tako su tuđini vezivali Tiamatovce za sebe, lancima potrebe, samo da bi se domogli krvi mera, tiamatskih morskih bića, iz koje su ekstrakcijom dobijali takozvanu 'vodu života', serum besmrtnosti, materiju dragoceniju od zlata, dragoceniju od mudrosti, dragocveniju čak i od života samog...
     On spusti pogled ka valovitim kosinama grada, svetlucavim u mraku, a zatim ka okeanskoj pučini. Pogledom je pretraživao tamno ogledalo vode, nastojeći da vidi neki znak života, možda karakteristične pokretne tačkice koje bi mogle biti plivajući meri. Ali okeanska površina ležala je mirna i nenarušena dokle god su njegove oči mogle videti.
     Najzad je prisilio sebe da okrene leđa moru i nebu; soba je ležala i čekala. Pod ove prostorije bio je pokriven nagomilanim krznima pfala, životinja čija su krda gajili zimci nomadi u surovim planinskim oblastima iza Karbankla. Luna sa oklevanjem pođe preko netaknuto čiste, bele površine tih krzna; bosa stopala su joj tonula u njih kao da je to snežni nanos. Ukres poče neku svoju sporu trajektoriju kroz sobu, razgledajući jednu Arienrodinu stranu koju nikad ranije nije video.
     Zagleda se u buket sušenog cveća očuvan ispod jednog malog staklenog svoda. Cvetovi su bili tako stari da su izgubili svu boju, tako stari da on čak nije mogao odrediti koja je to vrsta cveća nekada bila. Dodirnu jednu krpenu lutku, istrošenu i jednooku od detinje ljubavi, sada prašnjavu od zanemarenosti. Na tom istom obojenom stočiću bilo je još nekoliko predmeta, svi u jednoj hrpici: lomni ostaci jednog detinjstva provedenog na kraju prošlog Leta.
     Arienrod je rođenjem ušla u jedan svet po mnogo čemu sličan svetu njegove i Lunine zajedničke mladosti. Ali, posle nekog vremena stigli su stranci; ona je postala Snežna Kraljica, počela je da uzima vodicu života. Ostala je mlada tokom svih sto pedeset godina Zime, nepromenljiva ali uvek se menjajući, i najzad postala ona žena koju je on upoznao. Arienrod mu je mnogo puta rekla da je on podseća na stvari koje je izgubila, na uspomene maltene zaboravljene. On je tad mislio da su te reči laži, kao tolike druge laži kojih se od nje naslušao. Zurio je sada u te napuštene i usamljene mementoe koji su, na stočiću, svedočili bez reči; najzad se okrenuo od njih.
     Vide da Luna drži ispred sebe, u podignutoj ruci, neki komad nakita: srebrni lanac sa srebrnim priveskom u kome je, u sredini, neki dragulj hvatao svetlost. "Pa to je solius", reče on iznenađeno. Nikad nije na Arienrod video taj privesak, iako je morao biti skupocen; zapita se da li joj se, možda, privesak nije sviđao, i otkud ta ogrlica u njenoj privatnoj sobici, umesto da bude gde i ostali kraljičanski nakit. Luna diže pogled ka njemu i ostavi ogrlicu na radni sto.
     Ukres otplovi preko sobe, do usamljenog ogledala u obilato ukrašenom ramu koje je stajalo na još jednom stolu. To je moglo biti ogledalo za taštinu, gde je Arienrod proučavala svoj odraz da se uveri da je još neimenjena posle sto pedeset, i više, godina provedenih sa vodom života. Ali u podnožju ogledala on primeti karakterističnu ploču za komandovanje dodirom - tuđinski elektronski proizvod koji je značio da je ta srebrnasta površina nešto sasvim drugo. Uvide, sa šokom prepoznavanja, da je ova tiha soba srce špijunskog sistema kojim se Arienrod služila da bi saznavala šta se sve dešava u gradu, da bi uvek bila jedan korak ispred onih stranaca koji su hteli da steknu neku korist na njen račun... i da se zabavlja, da zaviruje u privatni život svojih neprijatelja, takođe i svojih plemića, pa i ljudi njoj najbližih, dakle najviše izloženih takvom nečem... kao što je špijunirala njega dok je vodio ljubav sa Lunom, u onoj ogledalskoj sobi dole...
     Okrete se od svoje iznenada ojađene slike u ogledalu. "Luno", reče, "mi ovde nikada nećemo moći da zaboravimo, da počnemo iznova. Moramo se udaljiti od sveg ovog... pamćenja. Ono nam nikad neće dati mira. Znam da se ne možemo vraćati na Neit, ali zašto moramo boraviti ovde? Hajde da se preselimo u nešto drugo... pre nego što dođu bebe."
     Luna diže pogled ka njegovom licu. Zausti da nešto kaže, ali ostade bez glasa. Nešto mu pruži, oberučke; po njenim očima znao je da ga uopšte nije čula.
     On to uze: kocku. Vide u njoj hologram jednog deteta, devojčice sa kosom belom kao mleko, devojčice umotane u grubu vunenu odeću i kožuh, kao što se na ostrvima radi... devojčice koju je poznavao. To je dete bilo u pokretu, prolazilo je kroz istih nekoliko trenutaka radosnog smeha, ponovo i ponovo, večito uhvaćeno, večito bez promene.
     "To sam ja", reče Luna šapatom koji se prelamao. "Kako je nabavila ovo? Kako je to dospelo ovde?"
     On odmahnu glavom, zureći u sliku devojčice koju je voleo u Letu, u doba kad je i on bio dete.
     Diže pogled, začuvši njen prodorni jauk - uzvik tuge, nego jauk od bola. "Luno...?" Pružio je ruke ka njoj, a ona se uhvatila za stomak, presamitila; lice joj je pobelelo od grča. Prišao joj je, pridržao obema rukama, pomogao joj da sedne na klupu ispred stola sa ogledalom. Niz noge su joj curili mlazevi tečnosti, kvaseći njenu spavaćicu i krzna izpod njenih stopala.
     "Luno, šta se dešava...?" povika on. "Je l' ti dobro? Luno?"
     Pogleda ga staklastim očima, grizući se za usne. "Nađi Ngeneta... Ukrese - vreme je..."









5. ONDINI: Razuma, lučki deo grada
     "Damicu ti, to je Kedalion!" uzviknu Rejvien saginjući se preko šanka. Teškom plavocrnom šakom uhvati Kedaliona za zadnji kraj okovratnika i izvuče ga sve do gore, na barsko sedište. "Gotovo, vratio si se već, a?"
     Kedalion Niburu sede uspravnije na toj visokoj stolici, popravi svoj kaput. "Hvala. Ti beše Rejvien, valjda..." prozbori on. Nasloni se na šank; noge su mu visile kao dečije sa sedišta, jer ta barska stolica bila je bila je visoka maltene koliko on ceo. Biti jedva nešto preko metar visok u jednom univerzumu gde većina muškaraca ima visinu približno dvaput toliku - to ima svoje mane; ali i prednosti, među kojima je ta da te svako zapamti, ljudi te ne zaborave ni posle šest godina. "Ala pamtiš, čoveče, kao servo. A i hvataš isto tako."
     Rejvien frknu i nasu mu piće. "Proveri da l' sam i ovo dobro zapamtio."
     Kedalion otpi gutljaj zelenkastocrne tečnosti, i zgužva facu. "Bogovi, pogodio je opet", reče kiselo. "Stvarno hoćeš da kažeš da ni sad nemaš ništa bolje?"
     Rejvien protrlja svojih nekoliko donjih vilica. "Pa, znaš, sreća je da imamo išta, jer, vidi, meni Crkvena policija stalno duva za vrat, a njima smrdi iz usta. Osvećeno vino uspevam da nabavim na crnoj berzi, zato što tu i Crkva lepo zarađuje... Ali, za izvesnu cenu, možda bi' mog'o da nađem nešto ekstra-specijalno, za tebe."
     "Donesi", reče Kedalion potiskujući vrč natrag, preko šanka. "Isporučio sam na Samathu sve po spisku. Osećam se kao čovek koji je zaslužio ekstra-specijalno."
     "Bravo! Tako treba!" Rejvien srećno klimnu glavom, obrisa šake niz prednju stranu svoje kitnjaste otmene košulje koja mu nimalo nije priličila, i pođe ka zadnjoj sobi.
     Kedalion se naslonio na šank, i počeo razgledati prostoriju, rasejano se češkajući po astrogacijskim implantima skrivenim u kosi. Prvo, popiti nešto; drugo, uzeti sobu, istuširati se, i naći društvo... Oseti prijatno uštinuće nostalgije, izazvano završetkom još jednog uspešnog trgovačkog putovanja. Možda je, ipak, nostalgija bila pogrešna reč za to; olakšanje bi verovatno bila tačnija. On je kao trgovac poštovao zakon, ali ljudi sa kojima i za koje je najčešće radio bili su na onoj suprotnoj strani. Bio je to zanimljiv život... ali je Kedalion polovinu vremena provodio priželjkujući da se opredelio za neku drugu karijeru. Zapitao se, ne po prvi put, da li ovakvim načinom života pokušava da dokaže nešto nekome. Pa šta. Baš me briga... Koliko je on mogao videti, ceo ljudski rod se rukovodi željom da nekome nešto dokaže.
     Pogledom je lutao po toj podzemnoj prostoriji, primećujući i svetlucavi plafon koji je sakrivao gole oblike nosećih greda nečijeg podruma. Iznad ovog lokala bila je takozvana 'Dvorana kartografa', gde su stranci, oni učlanjeni u tu prastaru, konzervativnu društvenu grupu, dolazili da pričaju o politici, da se jedni sa drugima rukuju na 'tajni' način čemu su pridavali veliki značaj, i, sve u svemu, da provode večeri daleko dosadnije nego što je on nameravao. Pre nego što je došao do skrivenog ulaza u ovaj bar, prolutao je gore, kroz jednu od soba njihovog sastajališta, i pogledao izložbu najnovije uvezene karemovske tehnologije; zaključio je da i ta Dvorana izgleda strogo i ukočeno.
     Za razliku od toga, ovde je blistao dekor oduševljavajuće preteran. Kedalion usmeri pažnju na igračicu kojan je izvodila neverovatne izvijanja, lako kao što on, Kedalion, diše; imala je pratnju, i to flautu, bubanj i trilovane zvuke jedne pevačice. Ovo je bio najbolji 'privatni klub' poznat Kedalionu u ovom gradu, Razumi; ali to nije bio kompliment. Jer, nikakvih javnih klubova nije ni bilo. Planetom Ondini vladala je, uz dozvolu Hegemonije, teokratska vlada koja je zabranjivala i samu pomisao na većinu stvari koje su se radile ovde i u sličnim barovima. Kedalion je, doduše, čuo da se isto radi, i još ponešto više, u 'muškim svešteničkim redovima' u koje je učlanjena većina privilegovanih ondinijskih muškaraca. Ali mesta gde bi stranac, van-Ondinac, mogao biti dobrodošao i gde bi mu bilo dopušteno da malo uživa, bila su retka kao dragulji, i jednako teško nalaziva, čak i u velikom lučkom gradu kao što je Razuma.
     Ironija se sastojala u tome što je Crkva, proganjajući svaki, pa i najmanji greh u svom narodu sa gorljivošću maltene perverznom, istovremeno davala pribežište 'kartelima greha' do te mere da ih je na Ondiniju bilo više nego ne ijednoj drugoj planeti Hegemonije; štaviše, Crkva je i dozvoljavala da je te mafije zastrašuju. Veliki deo ondinijskog stanovništva zarađivao je za život uzgajajući biljke iz kojih se dobijaju razne droge, ili radeći svakojake druge poslove potrebne gangsterima. Trgovinske aktivnosti van-Ondinaca na crnoj berzi davale su ogroman doprinos ekonomskoj i političkoj stabilnosti Crkve.
     Ti odnosi, međutim, kao i većina dugotrajnih odnosa, nisu bili bez svojih komplikacija. U simbiozi Crkve i podzemlja, odmazde su imale veliku ulogu, bar koliko i 'podmazivanja'. Političar ili sveštenik koji počne nešto mnogo da galami o reformi - dobije opomenu; samo jednu, pa i tu jednu samo ako ima sreće. Sledeći put dobije smrtonosni uzorak uvozne tehnologije. U tom sistemu, uspešno je funkcionisalo čudno društvo u postelji: gospodari vere i gospodari poroka zajedno. Trebalo bi da ja to znam, pomisli Kedalion; i ja radim za njih.
     Rejvien se vrati sa punom flašom nečega što je imalo pristojnu nijansu ćilibarne boje. Sipao je iz nje u jedan kitnjasti vrč od srebrnastog metala, i gurnuo ga preko šanka.
     Kedalion je gucnuo, i nije se zagrcnuo; zato klimnu glavom. Šta je - da je; može se piti. "Ovo ti je bolje. Kako je išao biznis?"
     Rejvien načini zvuk kao da se ishraknjuje da bi pljunuo. "Divota", reče kiselo. "Imao bih deset puta veći obrt, kad ne bi sve moralo tako oprezno da se radi. Koliki mito im plaćam, ti to ne bi verovao, pa ipak mi povremeno uleti racija! Zatvorili bi oni meni radnju sasvim, kad im ne bi' plać'o. Poslednjih nekoliko nedelja su me, bar, ostavili na miru..." Diže ruke i odgega se teškim koracima, ne prestajući da gunđa.
     Kedalion odmahnu glavom, iako gostioničar više nije bio tu da taj pokret vidi. Nastavi da pije, i da pogledom traži u gomili gostiju poznato lice. Da, odmaraće se nekoliko dana, a onda će biti vreme da počne da rovari tamo i amo da bi našao sledeći posao. Ne zbog nove potrebe za novcem, posle tako kratkog vremena, nego, zapravo, zbog želje da ode sa planete Ondini. Ovaj svet ga suviše deprimira, podseća ga, oštrije nego čak i Karemof, koliko se neprijatno ljudska bića moraju, pre ili posle, osetiti, kad su zajedno.
     Zvuk sićušnih zvona, teški miris parfema: on se okrete na sedištu. Jedna od animir-dama se glatko uvukla u prostor pored njega, naslonila na šank. "A-haa", reče, i poče provlačiti vitke prste boje ebonovine kroz njegovu kratko potšišanu smeđu kosu. "Zdravo Kedalione. Da li sam ti nedostajala? Ti si nedostajao meni." Prsti joj pocuriše kao voda niz njegov obraz, donju vilicu.
     "Stvar je nesumnjivo obostrana", reče on. Osećao je kako mu se veliki osmeh širi preko lica.
     Nasmejala se. "Mnogo volim vas belaće, kad tako crvenite", reče. Zvala se Šalfaz, što je na jeziku ovdašnje etničke grupe značilo 'pustinjski vetar'. Nije više bila mlada, ali je i sad mogla kao taj vetar ući u snove muškarca. Njeno telo stvaralo je muziku svakim, pa i najmanjim pokretom, zato što je na svojim ogrlicama, narukvicama, i grivnama iznad stopala, takozvanim nanogvicama, imala mnoštvo srebrnih zvonaca i zveckavih ukrasa. Nije išla pod velovima, zato što je njen zanat, iako tradicionalan, bio vrlo daleko od uglednog; iz istog razloga je odeća na njoj bila načinjena od najtanjih velova, u svetlucavim slojevima preklopljenim poput latica na cvetu. "Soba mi je prazna..." reče ona. Njene oči indigo boje zagledaše se značajno u njegove svetloplave.
     Počeškao se po strnjici na svojoj donjoj vilici, još osmehnut. "Da", reče, i klimnu glavom, u odgovor na njeno nepostavljeno pitanje. "Ali prvo da popiješ sa mnom; ovo je prvi slučaj da mi Rejvien donese neko piće koje nisam rad da ostavim. Pusti da malo uživam u iščekivanju."
     Klimnula je glavom, takođe se osmehujući. To njeno klimanje glavom, gore-dole, bilo je maltene kao da se klanja nekom kralju. Tek sad sede. "Činiš mi čast", reče tiho, videći šta on pije.
     "Naprotiv", reče on sa nelagodnošću, uviđajući da je stvarno to mislila.
     Popila je još malo ćilibarne tečnosti, uzdahnula, sklopila oči. "Koja je ovo čudna noć bila", reče, maltene kao da glasno razmišlja. "Mora biti da je noć ukrštanja meseca. Vidiš onog dečka tamo..." Diže ruku. "Bio je sa mnom u sobi, maločas. Ali, samo je pričao. Nije se čak ni skinuo. Pitao me je da mu pokažem neke od mojih plesnih pokreta, ali to ga nije napalilo. Bio je vrlo učtiv. Ali je samo pričao." Zastade. "Ovde uvek dođe sam, nikad sa prijateljima. Mislim da je možda perverznjak neke vrste, ali ne zna koje vrste."
     "Možda mu nedostaje mama", reče Kedalion, prateći njen pogled. "To je samo klinac."
     Slegnula je ramenima, zazveckala. "Kaže da bi hteo da ode sa Ondinija. Zato i dolazi ovde, kaže, da bi našao nekoga ko bi ga uzeo u posadu. Već sedam noći uzastopce je ovde."
     "Jeee l'?" Kedalion nastavi da gleda dečaka, u prvi mah ne znajući zašto. Vide da je to mladić sa ponoćnom bojom kože, kao Šalfaz; da je obučen u labavu košulju i labave pantalone od tamne, debele tkanine. Dečakova duga, prava, kao čađ crna kosa bila je povučena unazad, u 'konjski rep'; tanke kike klatile su se ispred njegovih ušiju. Ni po čemu se nije razlikovao od desetak drugih meštana koji su sedeli u ovom lokalu - verovatno su svi bili unajmljeni da rade za nekog lokalnog gazdu, sudeći bar po načinu kako su se, ležerno, mešali sa van-Ondincima.
     Nezgodno se oseća. Eto po čemu se razlikovao taj dečko; izgledao je nelagodno. Kao da mu je neudobno u sopstvenoj koži, kao da nije siguran da li ona pokazuje univerzumu njegovo pravo lice ili se sprema da ga izda. Taj osećaj Kedalion je prepoznao instinktivno.
     "Šalfaz", reče Kedalion opet se naslanjajući na šank, "da li bi htela da ga zamoliš da dođe kod nas?"
     Okrenula se ka njemu, uzvijajući obrve. "Hoćeš da ga zaposliš?"
     "Pa, hoću da progovorim koju reč s njim, bar", reče Kedalion sležući ramenima, i sam malo iznenađen. Impulsivno postupanje nije bilo u njegovoj prirodi. "Možda želim da ga unajmim. Videćemo." Pri polasku na ovo šestgodišnje putovanje, imao je ortaka, ali razišli su se odavno. Krijumčarenje je posao koji loše deluje na živce; posle nekog vremena jedan drugome su išli na živce, prečesto. Od tad je Kedalion radio sam, ali i to je imalo svojih mana, posebno kad je čovek mali u svemiru velikih. Odjednom shvati da je umoran; a po prirodi nikad nije bio usamljenik.
     Šalfaz, u blagom oblaku srebrne muzike, pođe od njega. Gledao ju je kako prelazi salu, dolazi do mesta gde taj dečko sedi, obraća mu se, pokretima pokazuje prema Kedalionu. Dečko diže glavu i ustade, u jednoj kretnji takoreći, i pođe za njom ka šanku.
     Kad su bili već na domaku, jedna šaka se munjevito ispruži od stola punog mladih meštana, dočepa Šalfaz za odeću, i trzajem je zaustavi. Ona pokuša da se otrgne a da se to ne primeti; do Kedalionovog sluha dopreše i njeni promrmljani polu-protesti, koje je uspeo uglavnom da shvati: objašnjavala je da je već zauzeta. Čovek je odgovorio vulgarno, zaplićući jezikom. Dečak je oklevao, pogledao na trenutak prema Kedalionu, zatim oštro progovorio drugim Ondincima, i pokušao da dohvati Šalfaz za ruku. Jedan od tih ljudi ga odgurnu. Kedalion vide kako se dečak, iznenađujuće gipko, ponovo vraća u ravnotežu, i kako gnevno steže pesnice. Ipak, nije posegao ka nožu za pojasom, nego je samo stajao. Neodlučno poče razgibati šake, dok je pijani mladić za stolom već isukao svoje sečivo.
     Kedalion skliznu sa barske stolice i pređe prostor između njih. "Moji gosti bi hteli da mi se pridruže kod šanka", reče ravno. "Biće mi drago ako ih pustiš da to učine." Zakači palčeve obeju šaka o svoj pojas za nošenje oružja... i shvati sa iznenadnim neprijatnim šokom da je pojas prazan, jer onima koji nemaju državljanstvo Ondinija nošenje oružja u gradu nije dozvoljeno. Održao je bezizražajnost lica; trebala mu je sva njegova veština trgovca da ignoriše sjaktavu oštricu podignutu gotovo na sam nivo očiju, ispred njega. "Šalfaz...?" reče, glumeći smirenost.
     "Vređaš moju muškost, kepecu." Ondinac mahnu nožem Kedalionu u lice, govoreći sada lokalnim jezikom, ondinskim, a ne zajedničkim, 'komercom'. "Evo, ovako: sad ćeš ti da odeš, pa će da ti ostane tvoja muškost, ili ćeš da ostaneš, i da je izgubiš."
     Kedalion uzmače jedan korak. Još noževa poče da se pojavljuje ispod stola, neprimetno za većinu očiju, ali ne i za njegove. Znao je dovoljno o ovakvim mladim siledžijama da uvidi da će ga ubiti, ako ih bude dalje pritiskao; ali i ako bi sad uzmakao, ništa mu ne bi garantovalo da će oni odustati. Steže šake oko praznog opasača, i reče otupelo: "Nijedna od te dve mogućnosti nije prihvatljiva", odgovarajući na njihovom jeziku. Pitao se kako je, za ime sedam paklova, uspeo da se uvuče u tako glupav položaj tako brzo. Vino je sigurno bilo jače nego što je mislio.
     "Kedalione, molim te idi", reče Šalfaz tiho. "Ja ću ostati ovde." Primakla se čoveku koji je još držao njenu podlakticu, i njeno telo se sleglo uz njegovo.
     "Droljo!" Udari joj šamar. "Nemoj ti meni govoriti šta ću. Ja odlučujem, a ne ti!" Odgurnu je. Ona, zvoneći, nalete na stranca koji je iza njih stajao naslonjen na šank i gledao, ovlaš se zabavljajući, šta se dešava. Boca koju je stranac držao ispade mu iz ruke i razbi se o pod, zasipajući sve njih kapljicama pića i komadićima polomljene keramike.
     Kedalion uzmače nezgrapno od mladog Ondinca koji je naciljao udarac nogom ka njemu. Onda pred očima kao da mu se uključi stroboskop. To je čovek na koga je Šalfaz naletela iznenadno jurnuo pored nje kao eksplozija.
     Pre nego što je Kedalion mogao sasvim poverovati šta se dešava, taj momak s nožem više nije bio s nožem - sad je to bio čovek koji leži na podu i jauče, čovek kome je nepoznati stranac nagazio pod grlo. "Hoćete bitku?" Neznanac se, držeći povijeni nož sa drškom ukrašenom draguljima u stisnutoj pesnici, široko osmehivao gnevu koji se tek oblikovao na licima ljudi oko stola. On im pokaza sevanje svog noža. "Hajde, ko hoće da dobije", reče im.
     Kedalion uzmače još jedan korak. "Ovaj mora da je lud", šapnu Šalfaz. Kedalion, koji je uhvatio ono sevanje u očima tog čoveka, ne odgovori. Polako poče da izmiče u stranu, vodeći sa sobom Šalfaz i momčića.
     "Drogirano govno", reče jedan od Ondinaca, "nas je šest, a ti si jedan. Da li si voljan da ljubiš đonove mojih čizama i moliš da ti oprostimo? Ili stvarno hoćeš da ti izvadimo utrobu tim nožem?"
     Kedalion se brzo osvrte, zastade. Video je da osmeh na strančevom licu postaje tanak i napet. "Nema problema", reče, uvrćući nož tako da je oštrica hvatala svetlost. "Izvadite mi utrobu; to zvuči dobro. Ili mi možda ogulite kožu, jedan po jedan santimetar, ovim nožem... Ali, ipak ostaje pitanje kako da pobegnete od mene, pre toga." Naslonio se na ivicu njihovog stola, njišući nožem ka njima, zadirući u njihov prostor - sa fatalnom ravnodušnošću. "Dakle?"
     Njihovi užagreni pogledi se polomiše i padoše u susretu sa izgladnelošću u njegovim očima. Zgledali su se, a njihova tela su nesvesno uzmicala od njega. "Prorok nam je pokazao da je ubiti ludoga nedostojno delo", progunđa jedan od njih. Noževe ne vratiše u korice, ali počeše polako da ustaju od stola.
     Stranac frknu i uzmače jedan korak, pogleda dole, ka čoveku još opruženom po podu. "Ti, govno, ljubi moju čizmu." Đonom čizme pređe po usnama tog čoveka, milovanjem ne baš blagim. Uvuče bodež paloga pod svoj opasač. "Onda razmisli dvaput da l' se treba tako kretenski ponašati u punoj sali."
     Ondinac se pridiže na noge, pljujući i brišući usta, i pridruži se svojim drugarima. "Umrećeš za ovo!" Glas mu se tresao. Drugi položiše ruke na njega, pokretima zadržavanja, jer oko njih su sad bili ljudi iz obezbeđenja ovog kluba. Rejvien je stao pored stranca, i položio mu na rame upozoravajuću ruku. Stranac je zbaci sleganjem ramena. Ali samo progunđa: "Da. pre ili kasnije..." Pogleda nazad, ka njima. "Pre ili kasnije svi ćemo dobiti ono što smo zaslužili."
     Kedalion, Šalfaz i dečak pođoše ka jednom praznom stolu, birajući onaj koji će biti što je moguće udaljeniji od poprišta sukoba. Kedalion usput zastade samo da uzme svoju bocu sa šanka. Vide da obezbeđenje 'ispraća' Ondince ka izlazu. Sa izvesnim iznenađenjem vide da Rejvien učtivo vraća stranca do šanka, umesto da naredi da i njega izbace napolje. Dobro - čoveku jesu razbili bocu. Ili možda Rejvien nije želeo da njegov diskretni ulaz bude obeležen gomilom leševa.
     Stranac dobaci Kedalionu radoznali pogled. Kedalion se dodirnu po čelu kao da otpozdravlja, pokretom kratkotrajnim i opreznim, a stranac mu se osmehnu iznenađujuće veselo. Kedalion skloni pogled od tog osmeha i sede za sto. Nasu piće sebi, Šalfazi i tom ondinskom dečaku. Dodajući čašu Šalfazi, primeti u kom pravcu dečak zuri. "Jesi videla onoga ikad ranije?" upita je, pokazujući pokretom ruke ka neznancu.
     Klimnula je glavom, još uvek izgledajući onoliko iznervirano koliko je on, u sebi, to stvarno i bio. "Dolazi on često, da gleda predstave. Ne ide nikad u sobu ni sa kim, ni sa ženskim ni sa muškim. Obično je vrlo tih, i sedi sam."
     Kedalion duboko udahnu, strese se da smanji napetost, i pogleda momka. "Dakle", reče, pomalo neadekvatno. "Šalfaz kaže da tražiš način da odeš nekud sa ove planete." Dečko klimnu glavom; na njegovom licu stidljivost se borila sa nadom. "Ne mogu da zamislim zašto." Pogleda ka izlaznim vratima, pa nazad, sa ironičnim trzajem na krajevima usana. "Zašto?"
     I dečak pogleda ka mestu gde su njegovi zemljaci, Ondinci, izišli ne svojom voljom napolje. U znak odgovora, načini zgađen izraz lica.
     Kedalion ga je proučavao, nastojeći da to bude što manje upadljivo. Bio je to momčić niskog rasta i sitno građen, u poređenju sa ljudima koji su maločas izišli, a ipak znatno viši od Kedaliona. Možda mu je dosadilo da ga zastrašuju razni nasilnici. "Kakav posao tražiš?"
     Momčić je oklevao, zatim reče: "Bilo kakav." Uzvrati Kedalionu jednakim zurenjem. Kedalion se napola osmehnu, misleći da je ovaj bar nije zatražio 'bilo kakav pošten posao'. Verovatno je znao kakve su šanse da se na ovakvom mestu nađe nešto tako.
     "Za šta si osposobljen?"
     Dečko je opet oklevao, počeo se mrštiti. "Ja sam fleksibilan", reče.
     "Telesno ili mentalno?"
     "Oba." Iskrica ponosa pokaza se u dečakovim promenljivim očima. Kedalion se ovog puta nasmeja glasno. "To je jedinstveno", reče. "Verovatno je i korisno, takođe." Dečak je bio naoružan dugim, povijenim obrednim nožem, poput svih ovdašnjih muškaraca, ali je njegov nož bio prost, jeftinog izgleda, kao i njegova odeća. Takođe je nosio i najmoderniji pištolj za onesvešćivanje, oružje daleko manje uobičajeno. Pištolj je bio delimično prikriven naborima njegove košulje. "Jesi ikad ikog ubio?" zapita Kedalion, a u sebi proširi pitanje: da li je zbog toga klinac bio u tolikoj žurbi da ode sa Ondinija? Ali, seti se kako je mali vladao sobom u suočenju sa onim čovekom koji je napao Šalfaz - pokazao je da nije kukavica, ali ni usijana glava.
     Dečko se malo trže, kao da je to uvreda. Većina mladih ondinskih muškaraca sa kojima se Kedalion sretao upuštala se u borbe noževima isto tako često kao i u zajedničko pušenje vodenog korova pomoću lule. Njima te nožekanje nisu bile samo za ukras; umeli su njima da raspore čoveka kao plod crven-voća. Da nije bilo moderne medicinske tehnologije, planeta Ondini ostala bi za dve-tri generacije bez stanovništva. "Ne želim da ubijam ljude", reče dečko. "Ali ubio bih nekog, ako bih morao."
     U tim indigo očima nije bilo nimalo onog ustakljenog junačenja koje je Kedalion očekivao da će videti; ipak, nekako je znao da dečak ozbiljno misli to što kaže.
     "A jesi ti ubijao ljude?" zapita momčič neuvijeno.
     "Pa, ne želim ni ja da ubijam ljude", reče Kedalion sležući ramenima. "Ja sam samo 'trkač', znaš."
     Dečakov pogled pođe ka Kedalionovim nogama, skrivenim ispod stola.
     "Pa ne ta vrsta trkača. Možeš videti da za to nemam opremu." Tokom jedne sekunde, na dečakovim usnama lebdeo je osmeh. "Jednostavno, trgovac. Prenosim robu sa jedne planete na drugu. Putujem mnogo. Bavim se poštenim biznisom, što se, međutim, ne bi baš moglo reći za većinu mojih mušterija. Moja pokojna majka, mir joj duši, rekla bi da se petljam u loše društvo. Kako se ti zoveš?"
     "Ananke", reče dečko, obarajući pogled. Reč 'ananke' značila je 'potreba'. Mali pogleda Šalfaz, pa opet Kedaliona. "Želeo bih da radim za tebe."
     "Imaš li ikakvu tehničku osposobljenost?" upita Kedalion skeptično. Dečak nije izgledao dovoljno star da bi imao mnogo radnog iskustva.
     "Imam, nekakvu", reče Ananke klimajući glavom u stilu poštenjačine. "Već duže vremena uključujem se u univerzitetske studije, kad god mogu da platim za rad terminala."
     Ima, bar, ambiciju, pomisli Kedalion, pijuckajući vino, sa držanjem koje je govorilo da se još ni na šta nije obavezao. "Kako zarađuješ za život?"
     "Ja sam ulični zabavljač", reče dečko. "Žongler i akrobata."
     Kedalion poseže u lavirint džepova u svom dugom, labavom kaputu, izvuče lopticu punjenu slamom koju je nosio kao talisman sa sobom još od kad je bio dete. Baci je ka Anankeu bez upozorenja. Ananke je uhvati lako, prebaci je u vazduh, preko ramena, poče je motati tako da je nestajala između njegovih ruku i opet se pojavljivala. Kedalion se isceri, i uhvati je, jedva, jer Ananke je već hitnuo lopticu natrag ka njemu. "Važi", reče. "Radiš sledeće putovanje sa mnom, pa ćemo videti kako će to ići. Ako ništa drugo, bar ćeš pokriti troškove svog odlaska do nekog drugog mesta. Plaćm ti deset posto od profita kad stignemo na odredište. Sa time možeš nešto i da počneš."
     Isceri se i dečak, i zaklima glavom. "Sve stvari su mi ovde. Uzeću ih..."
     "E, lakše malo." Kedalion diže šaku, dlanom napred. "Tek treba da nađem tovar za nas. Osim toga, tek sam stigao; još neko vreme neću ići nigde." Baci pogled ka Šalfaz. Ona se osmehnu, a njemu se kosti rastopiše. "Ti samo budi ovde kad se odlučim da krenem."
     Ananke opet klimnu glavom, gledajući ih sa izrazom koji je na neki način bio istovremeno pun znanja i pun bola. Kedalion se seti šta je Šalfaz govorila o tom mladiću, i poče se pitati o ponečemu. Ananke poče da ustaje od stola.
     "Moji komplimenti", reče blag, malo promukao glas, iza Kedalionovih leđa. "Moja izvinjenja, takođe."
     Ananke diže pogled, opet sede; lice mu se punilo iznenađenjem. Šalfaz se sva skupi na svom sedištu; šake su joj treperile.
     Kedalion se okrete na sedištu, i vide da iza njega stoji onaj stranac koji je prkosio Ondincima. Čovekov osmeh bio je razoružavajući; gledao je ukupnu sliku pomešanih emocija ispred sebe kao da je naviknut na takve stvari. Verovatno i jeste, pomisli Kedalion. Visok čovek, ali mršav; dok je Kedalionova uspomena na taj sukob sadržala, činilo mu se, nekog daleko krupnijeg, masivnijeg. Međutim nepogrešivo je prepoznao te oči, plavlje od njegovih, oči koje su, u susretu sa njegovim pogledom, istitivački prodirale, intenzitetom laserskog svetla. Stranac prvi otkloni pogled, kao da je svestan njegovog dejstva na druge ljude.
     On stavi nešto na sto između njih - još jednu flašu. Kedalion se sa nevericom zagleda u nju. Imala je neki oblik nekog egzotičnog, stilizovanog cveta, sa nekoliko slojeva srebrnih latica sa zlatnim vrhovima. Čisto srebro; čisto zlato... Kedalion pruži ruku ka njoj, ne verujući. Samo jedna stvar se prodavala u takvim flašama: tečnost zvana 'vodica života'. Najskupocenije piće u celoj Hegemoniji, nazvano tako po jednoj još mnogo skupocenijoj materiji, serumu mladosti sa Tiamata, koji ludo bogatim ljudima omogućava da, po neverovatnoj ceni, ostaju mladi. Prava voda života više se nije mogla kupiti ni po kakvoj ceni, zato što se Kapija Tiamata zatvorila za sledećih sto godina. Kedalion nije nikada očekivao da će mu se u životu ukazati prilika da okusi ovu imitaciju - baš kao ni pravu stvar.
     "Izvinjenja?" doseti se, najzad, da kaže. Otrže oči od boce srebrom ovijene, pogleda opet gore ka nepoznatome. "Trebalo bi da ja pošaljem jednu flašu tebi." Slegnuo je ramenima, shvatajući da mu je osmeh sav krivudav. Zagleda se u strančevo lice.
     "Hmmmm", učini stranac. "Rejvien mi kaže da je trebalo da pustim da sami razrešite svoju svađu", progunđa. "Napravio sam budalu od sebe. Nisam dobro raspoložen ove noći... a ni ma koje druge, rekao bih." Na njegovo lice se vrati onaj osmeh kao-ispod-vešala; prstima poče tapkati po svojoj butini. "Izvin'te."
     "Nema se za šta izvinjavati", reče Kedalion, pomišljajući: da ovaj neznanac nije intervenisao, njega, Kedaliona, ne bi u život vratila ni prava voda života. "Veruj mi da nema za šta." Pogleda još jednom srebrnu bocu, ne verujući ni sad svojim očima u celosti. Podiže je, maltene se plašeći da je dotakne, i pruži je strancu.
     "Zadrži to", reče stranac. "Insistiram."
     Kedalion ga pogleda u oči, i odustade od svakog raspravljanja. Privuče bocu sebi, šakama se opet uveravajući u njenu realnost, i palcem odvrte poklopac. Od iznenadnog mirisa, koji mu ispuni glavu kao parfem, pođe mu voda na usta, a na oči mu udariše suze čistog zadovoljstva. "Bogovi..." prozbori. "Pojma nisam imao da..." Dade bocu i ostalima oko stola, da je pipaju rukama punim strahopoštovanja, da udahnu miris; gledao je njihova lica.
     Kedalionu pade na pamet da čovek još i sad stoji pored njih; sve gleda, očima gotovo fasciniranim, ali - stoji. "Hm, sedi s nama...?" zatraži Kedalion, bez neke osobite želje da se to i ostvari, ali sa osećanjem da ne može zapravo učiniti ništa drugo, pod ovim okolnostima. Servisna konobar-mašina ispod glatkog stola boje oniksa odmah je postupila u skladu sa njegovim rečima, i izbacila gore još jedan vrč.
     "Nije to moj otrov", promrmlja neznanac. Odmahnu glavom; pri tom, neočešljani 'prsti' smeđe kose poleteše tamo i amo po njegovim plećima. Videći da stranac počinje da se okreće, i da će otići, Kedalion opet poče da diše; ali ovaj odjednom slegnu ramenima, vrati se, povuče jednu stolicu i sede. "Zovem se Rid - sa dugim 'i'", reče on.
     Kedalion ga upoznade sa prisutnima, trudeći se da ne izgleda kao čovek koji sedi pored naoružane bombe. Nasu po malo 'vodice života' sebi i svojim ondinijskim pratiocima - Šalfazi i Anankeu - nekako uspevajući da ne prospe ni jednu kap, iako mu ruke nisu bile mirne.
     Krišom još jednom pogleda Rida, pitajući se kako je taj uspeo da se domogne nečeg kao što je ova boca, i i zašto je se odriče tako olako. Bogataški gest, ali Rid ne izgleda kao bogataš... Bezoblične crne čakšire, teške čizme lučkog radnika, kratka jakna bez rukava po kojoj vise komadići nakita i jeftine đinđuve. Ne baš odeća uobičajena za mladog funkcionera u nekom narko-kartelu. Ridove gole ruke bile su istetovirane slikama koje su prikazivale istoriju njegovog života u podzemlju Hegemonije, svakom ko bi želeo da pogleda dovoljno izbliza. Ništa neuobičajeno, tako se tetovirati; jedino je neobično bilo što tetovaži nisu prošireni i na šake.
     Verovatno još jedan krijumčar, u potrazi za poslom; ova buteljka verovatno je njegov spektakularni način da reklamira svoje usluge. Još im je samo to trebalo: konkurencija. Ali, Kedalion je bio rešen da uživa u Ridovoj gostoljubivosti svakako. I bez reklame, Kedalion je najčešće uspevao da dobije dovoljno posla, jer je imao ugled pouzdanog prevoznika. "Jesi trkač?" upita Rida.
     Rid je izgledao iznenađeno. "Ja? Ne." Ali ne reče šta jeste. Niti ga Kedalion upita. "Zašto?" upita Rid, malo oštrije. "Treba ti trkač?"
     "Ja sam trkač", reče Kedalion.
     Rid klimnu glavom, opuštajući se. "Znao sam da mi je tvoje ime nekako poznato. Tvoj brod je Pradžna. To na samatskom znači 'Bog'?" Uzvi obrve.
     "Pa, jedan od bogova", reče Kedalion. "Zapravo, znači 'svetlost zvezda'. I trebalo bi da donosi sreću." Slegnu ramenima, malčice nezadovoljan što mora da objašnjava zašto je i kako nazvao svoju lađu.
     "Kod tebe izgleda uspeva." Ridova usta se trznuše. "O tebi se dobro govori. A noćas si imao i sreće, itekako." Govorio je na komercu, univerzalnom drugom jeziku većine ljudi koji se bave međuzvezdanim poslovima. Taj jezik znao je svako u ovoj luci; i mladi Ananke se u njemu dobro snalazio. Uz pomoć naprave zvane enhanser, jezike je lako učiti; Kedalion je govorio nekoliko. Ali nije bilo lako sastaviti rečenice lepog zvučanja na jednom veštačkom, skrpljenom jeziku kao što je komerc. Po onome što je Kedalion video noćas, Rid bi bio poslednja osoba od koje bi očekivao uspeh u toj vrsti estetike. Opet pogleda Rida, pitajući se odakle je neko takav uiopšte mogao doći. Rid mu uzvrati pogled, sa izrazom bliskim zamišljenosti. "Znači 'čast među lopovima' je kodeks po kome živiš?"
     Kedalion se osmehnu, nadajući se da je to pitanje retorsko. "Samo sam se pitao kako si došao do ovoga." Diže vrč 'vode života' u znak zdravice; miris pića ispuni vazduh ispred njegovog lica. Srebrna tečnost ležala je u vrču kao rastopljeni metal, čekala.
     "Dobio sam za šankom", reče Rid sležući ramenima.
     "Od Rejviena?" upita Kedalion sa nevericom. "Ooo, skot." Pokaza prstom ka svojoj boci. "Meni je rekao da je ovo najbolje što ima; već godinama on meni daje splačine."
     Rid se isceri kao mesožder. "On to radi svakome. Nego, treba da znaš kako da pitaš..." Opipa vrhovima prstiju skupocenu minđušu-štipaljku koja mu je visila ne na uvu nego na lančiću oko vrata. Otrže je iznenada, kao da je užarena, i baci je zgađeno na sto.
     Kedalion nervozno skloni pogled. "A-ha", reče tiho. Pitao se koliko bi star mogao, zapravo, biti Rid; posle ovog zajedničkog sedenja za stolom, počinjao je da shvata da je Rid znatno mlađi nego što mu se u prvi mah činilo. Ridovo lice bilo je iznenađujuće zgodno; pravo čudo da mu ga još niko nije razbio. Ali, to je bilo lice nekog ko je tek ušao u dvadesete godine - verovatno ne starije od Anankeovog, i dobrih deset godina mlađe od njega. Ta pomisao je deprimirala. Ili je, možda, Rid bio jedan od onih sa bebastim licem; ali taj izgled u stilu 'mladi panker' nije se slagao sa njegovim držanjem i mestom u društvu, koje je, po svemu sudeći, moralo biti visoko. Kedalion zaključi: ma koje bile Ridove stvarne godine, neko ko tako živi najverovatnije neće dočekati da bude mnogo stariji.
     Rid je sedeo i potišteno grickao nokat palca. Primeti da Šalfaz pilji u njegovu odbačenu minđušu, i lupnu 'čvrgu' od koje minđuša odlete preko stola, do nje. Ona je dohvati dugim, vitkim prstima koji su oklevali samo malo, i stavi je na uvo. Bacila je pogled ka njemu, sasvim uozbiljenog izraza. On se osmehnu i klimnu glavom, onda se i ona lagano osmehnu. Ananke ih je gledao bez reči; činilo se da jedva diše.
     Kedalion šumno ispusti dah, i opet diže vrč. "Za dobar biznis", reče, nudeći zdravicu, uživajući u svome iščekivanju. Dvoje Ondinaca takođe digoše vrčeve.
     "Za dobru sreću", odgovori Šalfaz, dižući vrč jednom rukom a drugom pipkajući svoju novu minđušu.
     Baš kad je vrč doticao Kedalionove usne, nagla i jaka buka natera ga da se trgne i okrene. Kao da se i cela sala okrenula s njim, stotinu glava odjednom; svi pogledaše ka ulazu u klub. Onda: škripanje stolica po podu sa ugrađenim ravnomerno ponovljenim šarama; gomila koja nalazi svoj glas; lokal koji se pretvara u more razvikanog, psujućeg kretanja.
     "Skota ti božijeg", progunđa Rid razdražljivo. "Racija." Nasloni se unazad, u svojoj stolici, i oprekrsti ruke na grudima, rezignirano, kao čovek koji će pričekati dok prođe neka nezgodna plaha kiša.
     Kedalion razmeni poglede sa dvoje Ondinaca, ni približno tako flegmatičan po pitanju onog što će im se desiti. Još nikad se nije zatekao ni u jednom ondinskom noćnom lokalu u vreme crkveno-policijske racije, niti je nameravao da mu se to ikad desi. Naslušao se priča o njihovoj brutalnosti prema strancima - naime, govorilo se da su još gori prema van-Ondincima nego prema svom narodu. U principu, trebalo bi da vlasti Hegemonije imaju jurisdikciju nad stranim državljanima na svakoj planeti, ali crkveni inkvizitori se najčešće nisu trudili da Hegiškinim vlastima bilo šta jave ili da s njima sarađuju.
     Na ulazu je stajalo šest naoružanih, uniformisanih ljudi, zaprečujući ga, i pretražujući pogledima gomilu kao da traže nekog određenog. Kedalion oseti kako uobičajena hladna pesnica paranoje steže njegovu utrobu; shvatao je da nema šanse da u ovolikoj gomili traže baš njega, da bi bio čudovišni egoizam pomisliti tako nešto, pa ipak, nije mogao da obuzda nagli talas straha u sebi.
     Onda jedan Ondinac iskorači iza uniformisanih policajaca... jedan od onih mladića koje je Rejvien isterao iz kluba. Uperi prst. Pravo u Kedaliona.
     Kedalion opsova i sav se sroza sa stolice, a Šalfaz i Ananke ustadoše. Rid pogleda prema ulazu, primećujući njihovu paniku. "Bolje se vi sklonite odavde..." To govoreći, već je bio na nogama, uz Šalfaz, koju je uhvatio za ruku. "Znaš li neki drugi izlaz?"
     Klimnula je glavom, već u pokretu ka zadnjoj strani kluba; Ananke je išao u stopu za njom. I Kedalion pođe za njima; ali se pokoleba, i vrati da dočepa srebrnu flašu sa stola. Zatim se baci u more uskomešanih tela kao kad neko skače u okean sa namerom da zaroni. Istog trenutka nađe se u 'dubini', na udaru mnogobrojnih upaničenih nepoznatih ljudi. Psujući, poče se probijati kroz njih, u pravcu kuda je mislio da je Šalfaz otišla; ali više nikog iz svog društva nije video.
     Dve šake ga stegoše oko struka i povukoše natrag i gore. Borio se da izmakne tom zahvatu, uputio žestok udarac u prepone onome ko ga je uhvatio...
     "Bogovi te...!"
     Uvide, tren prekasno, da taj koji ga je uhvatio ne nosi uniformu.
     Rid je psovao, presamićen iznad njega. "Dupe jedno!" Ispravi se sa naporom, noseći Kedaliona ispod jedne ruke kao tvrdoglavo dete.
     Psovao je i Kedalion, tiho, ali je dopustio da bude na taj način odnet, neslavno ali brzo, kroz gužvu tela, i kroz lavirint mračnih tunela; konačno napolje, u smrdljivi mrak neke uličice. Ostali su već stajali i čekali, slabo vidljivi u tami. Rid ga ispusti tako da se Kedalion dočeka na noge.
     "Idite brzo", reče Šalfaz, mašući im da prođu. "Ja se moram vratiti."
     "Ali..." jeknu Kedalion, sa ono malo daha što mu je ostalo. "Da l' ti je to bezbedno?"
     Slegnula je ramenima; telo joj postade meko od pomirenosti. "Ja sam samo žena. Neće se smatrati da sam kriva. Ako ih pustim da..."
     "Ne!" reče Ananke. "Ne tako! Pođi s nama." Povuče je za mišicu ruke, maltene očajno.
     "Minđuša", reče Rid. "Kamenovi su pravi. Podmiti ih. Znaš običaje." Klimnula je glavom, a on gurnu Anankea dalje, niz ulicu. "Pokret." Opet dohvati Kedaliona i podiže ga sa tla.
     "Puštaj me, do vragova!" opsova Kedalion. Rid je već trčao, noseći ga. "Mogu..."
     "Ne možeš."
     "Vraga, nisam ja..."
     "Jesi. U velikoj si nevolji. Žali se zbog povređenog ponosa kasnije", zašišta Rid. Baci pogled preko ramena: iza njih se začula vika. Onda ih s prednje strane udari mlaz svetlosti, kao koplje, stižući kroz ciglenu uličicu, između zidova zgrada. Ananke, klizajući se, stade, i oni se sudariše s njim. "U klopci smo!" uzviknu Ananke, glasom utanjenim kao u devojke.
     Rid diže pogled, osmotri nešto što se nije moglo videti, i progunđa: "Prate nas odozgo." Okrete se i potisnu ih u uzani tunel između dve zgrade, kojim stigoše na jedan maleni otvoreni prostor, gotovo trg; Kedalion je na svakoj strani video samo zidove od blatne cigle i senke. Čuo je samo jedno, ljutite glasove koji su im vikali da stanu. Sklopi oči. Još koji trenutak, i nečije oružje će oboriti Rida, i ova groteskna nedostojnost će stići do svog neizbežnog zaključka...
     Grunuše kroz visoka dvokrilna vrata neke fasade koja se uzdizala kao planina, u ogromnu šupljinu unutra, nalik na pećinu; zbunjujuća tama bila je tu jedva primetno ocrtana sjajem mnogobrojnih sveća. U visini, iznad njih, čitav jedan zid hologramske svetlosti tresnu preko Kedalionovog vidnog polja: hiljadu rajskih prizora oslikanih svetlošću, ustremljenih ka ekstatičnom vrhu, ka jednom prstu koji je pokazivao prema nebu kao i celo piramidalno ustrojstvo uz čiji jedan zid se hologramska panorama uzdizala.
     "U hramu smo!" jeknu Kedalion. "Možemo li tražiti azil?"
     "Da nas sklone od crkvene policije? A šta ti misliš, za koga ona radi?" progunđa Rid. Opet pusti Kedaliona na noge i zastade, proučavajući tminu obasjanu svećama. Izvestan broj vernika i sad je ležao ničice, pred visokim oltarom i zračnim hologramskim prizorima. Rid se okrete: teška vrata otvorila su se naglo, sa jakim treskom, iza njih. "Pomešajte se sa ovima", reče im. "Ja ću odvući policiju... Ej! Policijo!" povika. Kedalionu se učini da je to možda poziv, a možda i upozorenje.
     "Rid..." poče Kedalion, ali Rid je već bežao, u skokovima, i već se ocrtao naspram svetlosti. "Bogovi! Idemo." Ćušnu Anankea napred kroz šumu svećnjaka, nadajući se da će im poći za rukom da se pomešaju sa kretanjem vernika koji su ustajali od molitve i žurno polazili, uz dosta nasumičnog vrzmanja, prema izlazima. Povuče dečaka za ruku, potiskujući ga među te ljude. Ananke posluša, krećući se kao u transu; Kedalion oseti drhtanje dečakovog tela.
     Začuvši krik među vernicima koji su već odlazili, okrete se da pogleda. Rid se pentrao po zlatom obloženom oltaru; grabio je u visinu, među rokoko tornjiće - čin nezamislivog skrnavljenja. Ananke udahnu vazduh šumno, užasnut; crno uniformisana obličja policajaca sjatiše se za Ridom.
     Onda Rid skoči - sa vrha oltara, u zagrljaj svetlosti, pravo u zid neba, zid rajski.
     Kedalion začu kršenje stakla i stade kao okamenjen, blenući sa nevericom. Te slike raja ipak nisu bile nikakvi hologrami - nego zid od stakla osvetljen sa zadnje strane. Sad je na staklu bila ogromna crna rupa na mestu gde je Rid proleteo u noć, van. Kedalion zaječa, nemajući reči da izrazi ono što ga je tad ispunjavalo.
     Pođe opet ka izlazu, ali prekasno. Oklopne šake padoše mu na ramena, okrenuše ga jednim trzajem pravo u zahvat lisica. Usledi niz udaraca rukama i nogama, od koje Kedalion pade na kolena i poče se grčiti kao da će da povraća.
     Policija ga izvuče napolje, uz psovke toliko živopisne da većinu nije mogao ni da prevede - ili su to ipak bila obećanja. Ananke se teturao pored njega, krvav i ošamućen. Nešto mu je gnječilo rebra, ispod jakne; boca, srebrna i zlatna, sa pićem zvanim 'voda života'. Slatka Edhu, pomisli on, evo, umreću ti. Ovi će nas ubiti zbog ovoga. A nisam stigao ni da okusim. Izmače mu jecaj histeričnog smeha, a neko mu zato odvali jak šamar.
     Iza hrama, u svetlucavom snegu skršenog stakla, ostali policajci bili su okupljeni oko Ridovog opruženog tela. Kedalion, sa trzajem mučnine, pomisli da su Rida već ubili. Ali kad ga dovukoše bliže, vide da pridižu Rida, čije je lice bilo krvavo ali oči širom otvorene, i da ga neko opet udarcem pesnice obara na polje stakla.
     Želeći da skloni pogled, Kedalion je ipak nastavio da gleda šta su radili sa Ridom. Jedan koji je izgledao kao oficir povukao je Rida na noge, i počeo da ga drma. "Misliš da je bol to što osećaš, ti đubre jedno belo k'o sir? Ne znaš ti još šta je bol..."
     Rid je buljio u njega mahnitim očima, onda se nasmejao, kao da je ta pretnja sasvim apsurdna. Kedalion iskrivi lice.
     "Vodi ovo u inkvizitorijum", zareža oficir, izmahujući rukom ka policijskom neletećem kombi-vozilu koje je čekalo na drugoj strani trga. Rid se nije bunio niti opirao kad su ga povukli grubo na tu stranu. "Vodi sve to!"
     Rid se na domaku kombija osvrte kao da je tek sad shvatio oficirove reči. Iznenada se ukočio, opirući se onima koji su ga gurali unutra. Nešto kao nezadovoljstvo ispuni mu lice kad vide da policija vodi Kedaliona i Ananke pored njega i ubacuje ih u vozilo. "Čekaj..." viknu Rid, izmičući udarcu koji je neko uputio ka njegovoj glavi. "Elazark!"
     Prema njima se naglo okrete drugi oficir, onaj koji je rukovodio hvatanjem Kedaliona, i koji je do tog trenutka gledao gore, u zjapeću rupu na staklenom zidu hrama. "Ti...?" reče, registrujući Ridovo prisustvo sa nečim nalik na nevericu.
     Opsovao je, zaustio da još nešto kaže, ali se uzdržao. Prilazeći 'marici', stao je pred Rida; taj trenutak potrajao je, činilo se Kedalionu, celu večnost. Onda se opet okrenuo, očiju vrućih od besa. "Puštaj ga."
     Drugi oficir, onaj koji je oborio Rida, poče da se buni: mlaz njegovih ljutitih reči Kedalion je jedva uspevao da prati. Prvi mu odgovori jednako brzim i ljutim ondinskim, uz pominjanje reči 'Rid' i 'Humbaba' koje su se izdvajale kao tuđinski kamenovi; završi prevlačeći prst preko svog grla, pokretom koji je vrlo jasno prenosio poruku. "Puštaj ga", ponovi.
     Drugi oficir nije se pomakao. Ostali policajci stajali su zureći besno u njega i u zatvorenike; Elazark se okrenuo i oslobodio lisice kojima su Ridove ruke bile sputane. Niko se nije pomakao da to spreči.
     Rid se poče rastresati. Okrete se da baci pogled u kombi, ka Kedalionu i Anankeu, zatim opet pogleda Elazarka. "Ova dvojica rade za mene", reče.
     Elazark se ukruti, a iznenadna nada u Kedalionu poče da se ukiseljuje. "Prozor će biti popravljen do savršenstva u roku od tri dana", reče Rid. "Vi ćete dobiti veliki anonimni prilog za crkveni bezbednosni fond." Elazark se lagano okrete njima i oslobodi ih lisica, i, pokretima grubim od jedva uzdržanog besa, izvuče obojicu iz kombija. Izviknu naređenje, i u kombi uđoše samo policajci, bez ijednog uhapšenika. Vrata tresnuše i crna 'marica' odjuri sa trga, zaurlavajući kao uskraćena zver.
     Ananke je stajao i gledao ćutke, sve dok kombi nije nestao sa vidika. Onda mu se oči prevrtoše na gore i unazad, i on se sruši okružen nadimajućom gomilom odeće. Kedalion čučnu pored njega, zadovoljan što ima izgovor da sedne. Podiže dečakovu glavu.
     "Je l' mu dobro?" reče Rid, izgledajući više iznenađen nego zabrinut.
     "Nije", reče Kedalion. To je zazvučalo razdraženije nego što je nameravao. "Ali biće. A tebi?"
     Rid rasejano obrisa svoje lice puno ogrebotina, i pri tom čak i ne trepnu. Umesto njega, Kedalion je bio taj čije se lice bolno trznulo kad je to video. Rid osmotri svoje pocrvenele prste, sa blagim gađenjem, kao da je to neka farba a ne njegova sopstvena krv. Obrisa šaku o pantalone. "Meni, k'o bog." Iz njega provali podrugljiv smeh u času kad je pogledao preko pustog trga, u pravcu gde je policijsko vozilo otišlo. "Glupava kopilad", reče.
     "Pa, spasao si nam živote, svima", progunđa Kedalion, veoma svestan da je crkvena policija sve osim glupa; jednako svestan da na celoj ovoj planeti ne može biti više od desetak ljudi sposobnih da policiji urade ovo što je Rid maločas uradio. "Ne moraš da se praviš tako prokleto hladan oko ovoga!" Kedalionov glas je podrhtavao. Posežući u brojne džepove na unutrašnjoj strani kaputa, nađe onaj sa srebrnom flašom, koja je tu još uvek bezbedno ležala.
     Rid ga pogleda i slegnu ramenima. "Pardon", reče poluglasno. Ali, u tome nije bilo shvatanja.
     "Do-vra-ga", progunđa Kedalion ponovo, još i sad zureći u Rida ali istovremeno se i trudeći da izvuče flašu. To postigavši, otvorio ju je i potegao srebrnu tečnost punim ustima, bezobzirce. Jeknuo je: tečnost mu je, maltene kao neko svesno biće, klizila niz grlo, milovala ga, vraćala u njegovo telo, otupelo od šokova, život iznutra. "Bogovi", prozbori on maltene tonom molitve, "ovo je kao seks."
     "Dopadaju mi se ljudi koji znaju šta je stvarno važno", reče Rid ironično.
     "Ako misliš da ću propustiti priliku da pijem ovo, posle svega što se noćas nadešavalo, onda si lud", reče Kedalion odsečno, sada više ne mareći da li je Rid zaistinski lud čovek. "Ko si, pakla mu, zapravo?" Još jedno pitanje na koje nije stvarno očekivao odgovor.
     "Mene je uzeo Sab Emo Humbaba, da radim za njega", reče Rid, čačkajući zube. "Zato smo policija i ja u izvesnoj, da kažem, simbiozi."
     "Dobro, pa mnogi rade za Humbabu", reče Kedalion. "Radio sam i ja za njega. Ali crkveni policajci se ne razbeže kao mačke kad im ja to kažem."
     Rid uzdahnu, izgledajući kao da mu nešto zadaje bol. "Moje puno ime je Rid Kuleva Kulervo. Ja sam Humbabin mozak. Rukovodim njegovim odeljenjem istraživanja i razvoja. Kad bi se meni išta desilo..." Slegnuo je ramenima značajno. "Znaš ko su pravi bogovi, ovde."
     Ime je zvučalo nekako poznato, ali se Kedalion nije mogao setiti ničeg određenijeg. Gledao je ukočeno u Rida, pokušavajući da zamisli tog tetoviranog lunatika kako mirno radi negde u nekoj sterilnoj laboratoriji, dobija pristup do poverljivih informacija, gradi u holo-poljima kompjuterske modele ilegalnih hemikalija. "Ne..." reče, odmahujući glavom. "To ti je sranje. Ko si stvarno?"
     Rid podiže jednu obrvu. "Zar je to važno?" upita tiho.
     Nije dok imaš moć. Kedalion opet pogleda Anankea, koji je i sad ležao mlitavo na pločniku, i poteže još jednom iz srebrne boce.
     Ananke otvori oči i udahnu šumno, u čistoj panici. Zatim taj vazduh ispusti sa olakšanjem, uviđajući gde je i primećujući njihova lica. Kedalion mu, klečeći, dade da gucne malo iz srebrne, vide transformaciju zapanjenosti u blaženstvo, i široko se osmehnu. Ananke se odgurnu od pločnika i sede samostalno.
     "Hoćeš reći" poče Kedalion okrećući se Ridu, pošto je iznenada shvatio jednu okolnost, "da si ti ovo što si izveo ovde mogao da izvedeš i u klubu? Nismo morali da bežimo - nije moralo ništa od ovoga da se desi, nikakva jurnjava, nikakvo skrnavljenje verskog objekta, ovaj dečko nije morao da se usere od straha...?" A ni ja, ali to ne reče.
     Rid je slegnuo ramenima. "Možda. Ali u onom haosu, ko zna? 'Nezgode se događaju', kaže se ovde." Njegova krvava iscerenost polako se vratila. "Osim toga, ovo je bilo zabavnije."
     "Govori u svoje ime", promumla Kedalion. Skloni pogled od Ridovog zurenja usijaniog do rastapanja; ustade kruto.
     "Dobro, ajmo", reče Rid gledajući kako Kedalion pomaže Anankeu da ustane.
     Kedalion je stajao neodlučno. "Ne, hvala, ja mislim da mi imamo druge..."
     "Druge planove? Ali vas dvojica sad radite za mene." Rid je skrstio ruke na grudima, a njegova iscerenost postala je još šira.
     Kedalion ga pogleda i nasmeja se jednom, setivši se da je Rid to rekao murijašima. Šala. "Podnosim ostavku", reče i razvuče lice u jednako širok osmeh.
     Rid strese glavom. "Prekasno. Pio si moje piće. Spasao sam ti život. Moj si čovek, Kedalione Niburu."
     Kedalion je gledao u njega, nastojeći da pročita to lice; u stomaku mu se poče širiti hladnoća izazvana uviđanjem da ovaj misli ozbiljno. "Treba ti trkač...?" upita, i glas mu pri tome 'pobeže' ispod voljne kontrole, po drugi put noćas. "Neću. Ne dok ne saznam čime se stvarno baviš", nastavi on sa više hrabrosti nego što je osećao.
     "Rekoh li ti čime se stvarno bavim?" reče Rid dižući ruku. "Raspitaj se. Zatraži kompjuterski pristup do te informacije, ovog trenutka." Slegnu ramenima, čekajući.
     Kedalion oseti pesmu nekog čudnog elektriciteta u sebi, znajući, jednakom iznenadnošću, da nema potrebe da ma šta proverava. Sve što mu je Rid rekao je sušta istina. "Ne volim droge nešto naročito..." reče, odnekud sposoban da gleda Rida pravo u oči.
     Rid baci pogled na srebrnu bocu još stisnutu u Kedalionovoj ruci, i trznu ustima. "Sve je relativno, zar ne?" Kedalion pocrvene. "Ali nije bitno šta pravim i kuda to odlazi. Tražio sam prevoznika. Treba mi lična posada."
     "Zašto baš mi?" reče Kedalion. "Ne poznaješ me... a njega ne poznajem ni ja." Gestom pokaza ka Anankeu.
     "Zemljaci smo - ti si sa Samathe, kao i ja. Možda sam sentimentalan. Osim toga znam tvoj ugled. Već sam te proverio. U tebe se može imati poverenja, trezveno razmišljaš, robu isporučiš."
     "Šta se desilo sa tvojim prethodnim... špediterom?"
     "Rekao je 'kvit'." Rid se slabašno osmehnu. "Nije mogao da podnese dosadu."
     Kedalion se i protiv volje nasmeja. "Šta je bilo ovo noćas? Moja audicija za taj posao?"
     Rid se isceri, i ne odgovori. "Treba mi neko na koga se mogu osloniti... Sviđa mi se tvoj stil. Koliko naplaćuješ za jednu vožnju?"
     "Zavisi..." reče Kedalion, i onda izgovori i cifru - toliku da se maltene zagrcnu.
     "Važi, dajem dvaput toliko, za svaku vožnju, ako se dobro pokažeš."
     Kedalion duboko udahnu, ne verujući. Neodlučno odmahnu glavom. "Ja sam polaskan", reče iskreno. "Ali ne verujem da moje sposobnosti dosežu tako visoko." Baci pogled ka Anankeu, odmeravajući pomešana osećanja koja su prelazila dečakovim licem dok je on razgovarao sa Ridom. "Ajmo, mali." Poče se udaljavati. Ananke pođe za njim kao mesečar, još uvek gledajući nazad ka Ridu.
     "Niburu", pozva ga Rid. "Može ti biti izuzetno teško da nađeš posao tvoje vrste, od sad, ako me odbiješ."
     Kedalion stade, osvrte se. Stisnu usne, videći izraz na Ridovom licu. "Videćemo", reče, ne onako ubedljivo kao što je nameravao. Okrete leđa Ridu, i pođe dalje.
     "Da", reče Rid njegovim leđima koja su se udaljavala. "Mislim da hoćemo."









6. ČETVRTA: Forzgejt
     Inspektor hegemonijske policije B. Z. Gundalinu uđe u svoju kancelariju na isti način kao i svakog radnog dana u proteklih pet godina, oponašajući precizne obrasce od prethodnog dana; kao robot, bila bi njegova misao kad bi dopustio sebi da o takvom nečem razmišlja - ali to niked nije dopustio. Stavi na sto bokal predugo varenog napitka 'čalo', a to je bila najpribližnija zamena za drogu koju je ikada sebi dopustio; ali, ne spusti ga bilo gde, nego na ugao svog radnog stola/terminala, tačno na ono mesto gde je tamni keramičko-legurni sjaj površine potamneo od vreline ranijih bokala. Sede u svoje mekano sedište, okrete ga tako da mu bude zgodno da posmatra panoramu grada Forzgejta, i zatraži od radnog stola jutarnje podatke. Uvek je tražio da ovo jutarnje informisanje bude u audio-modusu, dakle zvučno. Ti minuti bili su mu, u toku celog radnog vremena, najpribližniji opuštenosti. Iz stola pođe nervirajuća imitacija njegovog glasa, dajući mu zbijenu recitaciju o sadržini svih fajlova redom. Po jednom progunđanom rečju označavao je one fajlove o kojima će želeti da zna više; za to vreme gledao je ukočeno taj grad ogrnut hladnom izmaglicom. Prozorsko okno bilo je sasvim suvo - najzad i to da se desi; ali pred njegovim očima kiša ponovo poče, tupkajući nasumičnim prstima nemirno po spoljašnjoj strani okna. Kapljice i mlazići zakrivuljaše niz prozor, nepredvidljivim putevima, kao suze. Bog ubio ovu kišu, pomisli on, trljajući oči. Suviše je nalikovala na sneg.
     "...Glavni Inspektor zahteva tvoje prisustvo u njegovoj kancelariji što pre..."
     Gundalinu se ukoči. "Zadrži", reče radnom stolu, pa se okrete da tu poruku i pogleda, na ekranu. Glavni inspektor. Gundalinu je zurio u inertne oblike slovnih znakova... u njegovoj kancelariji. Gundalinuove šake se sklopiše oko oblina levog i desnog rukonaslona njegovog sedišta, usidrujući njegovo telo čvrsto u sadašnjost, bez obzira što je prostorija oko njega treperila kao da će iščeznuti, ostaviti ga samog u beloj pustoši...
     Ustao je polako, bojeći se da će ga telo izneveriti; da će noge odbiti da ga ponesu napred, ili da će, kad stigne do vrata i iskorači u hodnik, navaliti u bekstvo. Postojao je samo jedan mogući razlog da ga Glavni inspektor pozove na razgovor oči u oči. Gundalinu pogleda dole, da proveri celu plavosivu dužinu svoje uniforme, da negde slučajno ne postoji trun prašine ili pomaknuta ivica. Kad je bio siguran da je njegov izgled sasvim po Pravilu službe, Gundalinu iziđe iz ureda i pođe kroz građevinu, zvanu Policijski kompleks, ka mestu gd ga je Glavni inspektor Saveni čekao.
     Odjednom: on stoji na tepihu prigušene floribunda boje, pred radnim stolom Glavnog inspektora, a pojma nema kako je tu dospeo. Njegovo telo otpozdravlja prinošenjem desne šake slepoočnici, to je besprekorno salutiranje, po navici, ali on je siguran da ga lice odaje, izrazom krivice upadljivijim nego kod nekog robijaša.
     Saveni uzvrati jednakim salutiranjem ali ne ustajući. Naprotiv, zavali se dublje u elastične okvire svog sedišta, proučavajući Gundalinua bez ijedne reči. Gundalinu, naporom volje, uzvrati taj pogled. Sa Glavnim inspektorom Savenijem nije se bilo lako suočiti, čak ni na komunikacijskom ekranu. Sad je u Savenijevim sivim očima našao neodlučnost koju je bilo još teže izdržati nego ono hladno neodobravanje koje je očekivao.
     "Gospodine..." poče Gundalinu, i pregrize u startu poplavu izvinjenja koja mu je počela puniti usta. Kompulsivno baci pogled niz plavu dužinu svoje uniforme, sve do sjajno uglačanih čizama, i ne nađe nikakvu manu. A ipak, njegov um vide istinu, onu pravu, sakrivenu manu - vide da jedan hipokrita i izdajnik nosi odeću poštenog čoveka. Bio je siguran da i Glavni inspektor vidi isto. Tiamat. Ta reč, taj svet, odjednom ni na šta drugo nije mogao da misli. Tiamat, Tiamat, Tiamat.
     "Inspektore", reče Saveni i klimnu glavom potvrdno. Gundalinu oseti jače stiskanje svojih usana, krućenje svakog mišića u svom licu i telu; pripreme za odbijanje napada. Ali Glavni inspektor samo reče: "Mislim da obojica uviđamo da tvoj rad nije bio na potrebnom nivou, poslednjih meseci." Prešao je pravo na suštinu stvari, po svom običaju.
     Gundalinu stade još uspravnije, prisiljavajući sebe da ponovo pogleda Savenija u oči. "Da, gospodine."
     Savane zaplovi vrhovima prstiju preko dodirno-komandne ploče svog terminala, nabacujući na ekran mnoštvo raznih nasumičnih poruka, što mu se dešavalo kad je bivao rasejan. Možda te poruke, opet, i nisu bile nasumične. Gundalinu ih, sa mesta gde je stajao, nije mogao razaznati. "Na Tiamatu si očigledno bio veoma kompetentan u službi, čim si se uzdigao u čin inspektora za tako kratko vreme. Ali to me ne iznenađuje, jer bio si tehničar drugog stupnja..." Saveni je bio sa planete Karemof, kao i Gundalinu, kao i većina viših oficira policije na planeti Četvrtoj. Znao je društvene kodove karemovskog krutog, tehnokratskog klasnog sistema, i sve što su te klase značile.
     Bio si. Gundalinu je tu reč progutao kao grudvu suvog hleba. Šake mu se, iza leđa, pokrenuše; prstima dotače ožiljke na šačnim zglavcima. Čast svoje porodice zaštitio je tako što se nije više vraćao na Karemof. Ali, svoj neuspeh nije mogao zaboraviti; jer, ni njegov narod, karemovski narod, nikad neće taj neuspeh zaboraviti. A Karemovci se nalaze na svim mestima gde on može poći.
     Saveni diže pogled, namršti se malo zbog tog Gundalinuovog krišom učinjenog pokreta. "Gundalinu, znam da nosiš neku neprijatnu uspomenu iz godina tvoje službe na Tiamatu... Znam da još imaš te ožiljke, od toga." Opet spusti pogled, kao da se stidi što je to uopšte i pomenuo. "Ne znam zašto nisi dao da se operacijom uklone. Ali, ne bih želeo da misliš da imam nešto protiv tebe, zbog onog što si uradio..."
     Ili zbog onog što nisam uspeo da uradim. Gundalinu oseti da mu se lice naliva crvenilom, da na smeđoj površini njegove kože blede pegice postaju primetno crvene. Već sama činjenica da Saveni pominje njegove ožiljke govori mu i previše. On oćuta.
     "Služiš ovde, na Četvrtoj, već, evo, skoro pet standardnih godina, i za sve to vreme zadržavaš ono što te muči, šta god to bilo, za sebe. Možda previše za sebe..."
     Gundalinu obori pogled. Znao je da neki od drugih oficira misle da je nadmen i nedruželjubiv - pa, znao je i da su u pravu. Ali to nije bilo važno, jer njemu kao da ništa nije bilo mnogo važno od kad je otišao sa Tiamata. Oseti kako mu se hladnoća jedne davne zime uvlači u kosti, dok on ovde stoji i čeka. Pokuša da se seti jednog lica... devojke sa kosom boje snega, i očima poput ahata... pokuša da se ne seti.
     "Pokazivao si izvrsnu samodisciplinu, do nedavno", reče Saveni. "Ali posle slučaja sa braćom Vendroe... Tu se postupilo veoma loše, što verovatno i ne moram da ti kažem. Guverner lično požalio mi se zbog toga."
     Gundalinu suzbi grimasu: najednom je čuo šta leži ispod ovih reči. Policija mora pokazivati dobronamernost Hegemonije. Njegovi očni kapci se trznuše potrebom da mu omoguće da prestane gledati; ipak, on nastavi da gleda Savenija u oči. "Razumem, Glavni. To je bilo mojom krivicom. Moje optužbe protiv upravitelja posluge Vendroevih bile su neoprostive." Doduše, bile su i istinite. Istina je uvek ginula kao prva žrtva u njihovim odnosima sa planetarnim vladama.
     Karemof je držao Hegemoniju na okupu nejakom mrežom ekonomskih sankcija i koristoljubivih manipulacija, zato što bez hipersvetlosnog pogona ništa centralizovanije od toga nije bilo moguće. Osam svetova Hegemonije nisu imali mnogo zajedničkog, sem što su se svih osam služili Crnim kapijama. Po slovu zakona, svaki svet je imao autonomiju, koju je Karemof čuvao i negovao sa licemernom pažnjom. To je bilo jasno i Gundalinuu, i mnogim drugima; u službi na Tiamatu naučio je i to i mnogo šta drugo.
     "Trebalo je odmah da ponudim moju ostavku", reče on. "Imao sam... porodične teškoće, ovih proteklih meseci. Moja braća su izgubila..." porodična imanja, imovinu mog oca, svetu uspomenu na hiljadu predaka, i sve to zbog svoje gluposti i gramzivosti "... mnogo toga, u Nakrajsvetu." Oseti da mu se krv opet diže u lice, i požuri da doda: "Ne nudim to kao opravdanje, nego samo kao objašnjenje."
     Glavni inspektor ga pogleda kao da time nije objašnjeno ništa. Gundalinu nije mogao ni samome sebi objasniti snove koji su mu upropašćivali spavanje još od kad su njegova braća proputovala kroz Forzgejt u glupoj potrazi za blagom koje su mislili da će naći u jednom surovom i divljem predelu ove planete, zvanom Nakrajsvet. Sad su Gundalinua iz noći u noć pohodili, u snovima, duhovi njegovih predaka, kojima je sva baština oteta; lice njegovog pokojnog oca, koje se preoblikovalo u jedno devojačko lice belo kao sneg; polja snežna, beskrajna... Budio se sav cepteći, kao da se smrzava u strašnoj zimi. "Ja ti nudim ostavku sada, Glavni inspektore", reče Gundalinu. Glas mu se, nekim čudom, nije prelomio.
     Glavni inspektor odmahnu glavom. "Nije to potrebno. Ne ako si voljan da prihvatiš privremeno sniženje čina, i jedan prinudni godišnji odmor, dok Guverner ne zaboravi onaj incident. Pa, i dok ti sam ne nađeš neku emocionalnu ravnotežu."
     Kad bih samo mogao zaboraviti prošlost onako lako kao što će Guverner zaboraviti mene. Gundalinu proguta tvrdi čvor u svom grlu, i samo reče, vrlo tiho: "Hvala, gospodine. Pokazuješ više obzira nego što ja zaslužujem."
     "Bio si dobar oficir", odvrati Saveni, pomalo mehanički. "Zaslužuješ da ti se da vremena koliko god ti treba da razrešiš svoje probleme... na ma koji način tebi dostupan. Odmaraj se, uživaj u ovom odsustvu od obaveza. Gledaj da se na ovom svetu osetiš kao kod svoje kuće." Baci pogled ka Gundalinuu, očima nelagodno zastajući na ružičastim ožiljcima od pokušanog sečenja vena, na Gundalinuovim šačnim zglobovima. "Ili je možda... tebi potrebno da istražiš nestanak tvoje braće u Nakrajsvetu."
     Gundalinu oseti crni, iznenadni nasrtaj vrtoglavice, kao da je počeo njegov pad u neku provaliju. Žestoko odmahnu glavom; vide kako jedno brzo mrštenje preleće licem Glavnog inspektora.
     "Vrati se u diviziju, Gundalinu", promrmlja Saveni. "Ali vrati se samo ako možeš da dođeš bez ožiljaka."
     Gundalinu se zagledao u njega. Salutirao je poslednji put, a onda se njegovo telo okrenulo energično, i iznelo ga iz te kancelarije.
     Bez ožiljaka. Hodnik se izduživao, svetao i neizbežan, ispred njega. Bez prošlosti. Zapita se kakvog smisla ima ići sad na operaciju kojom bi se ožiljci uklonili. Glavni inspektor će ih i dalje videti. Videće ih i on. Biće to, dakle, samo još jedan čin licemerja. On poče hodati. Život nam zadaje ožiljke svojim nasumičnim kretanjem, pomisli on. Samo smrt je savršena.









7. TIAMAT: Južna obala
     "Miroe...?" pozva Džeruša, stupajući iz brodske kabine na blago zaljuljanu palubu. Vide da Miroe stoji kod ograde; još, kao i nekoliko proteklih sati, zaokupljen posmatranjem mera. Morski vetar bio je hladan i oštar, tresao je jedrene konopce, grubo gurao Džerušu kad je izišla na otvoreno. Ali je bar nebo bilo vedro danas, po prvi put posle mnogo dana; i po prvi put sunčana toplota na njenom licu zagrevala ju je dublje od kože.
     Nije mogla to isto reći za izraz lica njenog muža, koji diže pogled ka njoj. On ugasi improvizovani kasetofon koji mu je bio u rukama, i skide slušalice sa glave. "Prokletstvo", progunđa on, sam za sebe koliko i njoj. "Ništa ne postižem..."
     Ona uzdahnu, suzbijajući svoju negativnu reakciju u susretu sa njegovom frustracijom koja ju je tresnula pravo u lice. Stade uz njega, kod ograde katamarana, i zagleda se dole, u pokretnu površinu vode. U tom trenutku nije se mogao videti nijedan mer u moru oko njih. "Kad si predložio da provedemo nekoliko dana, samo nas dvoje, na jedrenju niz obalu, ja sam se nadala da će to biti... opuštanje", reče ona. Da će biti romantično. Opet skloni pogled, nemoćna da kaže ono što oseća, kao i obično kad se radilo o njenim osećanjima.
     "Zar tebi ovo nije opuštanje?" upita on iznenađeno. Bio je, pre početka pvog putovanja, uporan u tvrdnjama da su oboje radili odveć naporno. Od njenog trećeg pobačaja prošlo je već toliko vremena, da su mogli bezbedno pokušati još jednom da dobiju bebu, pa se Džeruša nadala da će ovo jedrenje biti za njih dvoje... samo za njih dvoje.
     "Meni je... usamljeno." Istisnula je tu reč silom; i prinudila sebe da pogleda Ngeneta.
     "Šta, toliko ti nedostaje Karbankl?" upita on.
     "Nedostaješ mi ti."
     Njegove smeđe oči sa epikantičnim naborima pogledaše na neku drugu stranu. On je obuhvati rukom oko pleća, privuče je do sebe. Držao ju je tako, i njegova blizina grejala ju je kao sunce; ali drugom rukom je nešto čačkao po kasetofonu, što mu je omogućavalo da izbegne da joj odgovori. Oduvek je bio ćutljiv; njegova osećanja su tekla takvom snagom, i u takvim dubinama, da su ostajala skoro sasvim nedohvatljiva. To je dobro znala kad se udavala za njega. Upravo to ju je i privuklo njemu, ta njegova snaga i dubina. To, i njegovo lice, zlatne kože, robusno zgodno kad joj se osmehne... njegova kosa, ravna, crna kao noć; apsurdna upornost njegovih brkova i način kako su se trzali kad bi ga nešto iznenadilo - kao onom prilikom kad mu je saopštila svoju odluku da ostane na Tiamatu i kad mu je postavila ono pitanje koje on sam nije mogao postaviti...
     Njegovu uzdržanost i zakopčanost uvek je razumela, zato što je i sama bila takva. Ali, to razumevanje nije sprečilo da se ćutanje nakuplja, malo-po-malo, kao zid između njih dvoje. Ponekad je imala osećaj da su zarobljeni u stasisnom polju, da im je oduzeta moć komuniciranja, moć 'mocije i emocije' - kretanja i osećanja. To ju je plašilo kao što ništa drugo tokom svih njenih godina u brigadi hegemonske policije nije uspelo da je uplaši. Ovo je bilo gore, jer nije imala nikakvu predstavu šta bi mogla da preduzme da se stvari poprave...
     "Nećemo još mnogo dugo biti na ovom jedrenju", reče on tiho. "Obećavam ti. Potrošio sam skoro sve kasete." Osmehnuo se, jednim od njegovih retkih, ironičnih, samosvesnih osmeha; ona oseti popuštanje napetosti u sebi.
     Lice jednog mera najednom je banulo kroz površinu mora, tačno ispred nje; trgla se. Pojavi se još jedan mer, pa još jedan. Njihove glave su se pokretale: glavama su radoznalo klimali, a vratove su sve više izdizali iz vode. Blistalo je njihovo mokro krzno, čija je boja bila mrljasta mešavina smeđe i oker. Pokreti su im bili graciozni kao kod ptica u letu, a oči, kojima su gledali gore u nju, crne kao ponoć. Gledanuje u njihove oči bilo je maltene meditacija; već i trenutni kontakt davao joj je, na neki način, osećanje mira koje bi inače mogla postići samo satima provedenim u praznoumnoj samoći.
     Još jednom se zapitala ko ih je stvorio, u davno minulim danima Stare Carevine. Meri nisu izgledali kao ljudska bića, ali su ljudskom oku davali utisak dobroćudnosti, čak i lepote. A prema ljudima kao da su osećali neko instinktivno poverenje; prilazili su im bez straha, iako su ih ljudi masovno ubijali već vekovima. Meri su zaboravljali... ili opraštali. Nije mogla znati koje od ta dva; jer nije imala nikakvo saznanje šta se u njihovim umovima dešava. Postojale su površne sličnosti između ljudske i merske genetske strukture; a merska široka lica sa tupim nosevima uvek su joj izgledala kao dečja: radoznala, puna iščekivanja. A ipak, ovo troje mera koji sad dižu poglede ka njoj stari su - samo bogovi znaju koliko. Makar koliko bili slični raznim drugim, poznatim živim bićima, meri su ostajali u ponečemu i duboko tuđinski, nedokučivi.
     Gledala je i slušala dok je Miroe puštao snimljene odlomke merskog govora i snimao njihove odgovore. Raspevana cvrkutanja i kreštanja, i duubokobrujeće harmonije, ispuniše vazduh. Meri su bili razumna bića; merski mozak je bio po veličini i složenosti sličan ljudskom. Činjenica da su razumni bila je zapisana i u memoriji sibilske mreže znanja, dostupna svakoj sibili kad uđe u transfer. Ali nikakvih informacija nije bilo zbog čega su im njihovi tvorci, ljudi koji su se poigrali bogova, dali inteligenciju, niti zbog čega su im dali dugovečnost blisku besmrtnosti. Meri su bili jedna od misterija koje su obavijale ovaj avetinjski pohođeni svet kao magla, i zbog kojih se činilo da će jasno gledanje u prošlost biti jednako nemoguće kao u budućnost.
     Međutim, njihova inteligencija se manifestovala na tuđinske načine. Meri nisu imali nikakvih prirodnih neprijatelja osim ljudi, i nikakvu vidljivu materijalnu kulturu, niti se kod njih primećivala želja da išta od toga stvore. Živeli su u večitom 'sada', u jednom postojanom moru; i samo vreme bilo je za njih more, a ne reka kao za druga bića čiji su kratkotrajni životi promicali kroz mersku neprolaznu egzistanciju; druga bića, koja danas jesu, a sutra nisu...
     Ta razlika bila je nerazumljiva mnogim ljudima, zato što nisu mogli da premoste konceptualni jaz ka tuđinskom načinu mišljenja, ili zato što su namerno zanemarivali specifičnosti mera. Daleko je bilo lakše sagledati mere kao vodoskok mladosti u tiamatskom okeanu, vodoskok iz koga najbogatiji i najmoćniji ljudi Hegemonije hoće da piju i ne pitaju za cenu iako u suštini piju krv. Srebrnasti ekstrakt izdvojen iz krvi ubijenog mera nazivao se eufemizmom 'voda života' (ili 'vodica života'); ispijan svakodnevno, omogućavao je da ljudska bića ostanu fizički savršeno očuvana. Niko još nije uspeo da veštački sintetizuje taj eliksir, zapravo dobroćudni tehnovirus stvoren, poput mera, veštački, veštinama staroimperijalnog bioinženjeringa koje su izgubljene tokom vremena. Tehnovirus je izvan tela svog domaćina, mera, brzo umirao, ma kako pomno bio čuvan; isto tako, umirali su i meri, pri svakom pokušaju da se odvoje od svog naroda, merskog, i da se prenesu na neku drugu planetu. Međutim, pouzdana ponuda vode života bila je potrebna da bi se zadovoljila stalna potražnja. Arienrod je ponudu obezbeđivala, kao i sve Zimske Kraljice pre nje, tako što je dopuštala lov na mere; zimci su žnjeli bogate profite, bogatili se i od bujne trgovine, a nebrojeni meri su ginuli.
     Sada se, međutim, najzad vratilo leto. Stranci su otišli, i sa sobom odneli svoju nezasitu grabežljivost. Meri su dobili sto godina neugrozivog mira, da se vrate na svoju raniju brojnost, razmnožavajući se bolno sporo, ispravljajući neizrecivu nepravdu koju su im njihovi tvorci naneli.
     Sada jedan od mera naglo zaroni pod vodu, isključujući se iz razgovora koji je Miroe pokušavao da povede sa njima. Dva preostala mera se pogledaše, digoše pogled ka njemu, pa potonuše, prvo jedan pod drugi, pod talase, sa zvižducima koji su mogli biti pozdravi na rastanku - ili najobičnija besmislena buka.
     Miroe se nagnuo preko ograde, zureći u more koje je odjednom ostalo prazno. Psovao je od uskraćenosti i nerazumevanja. "Pakla mu! Zar tek tako da odu! Zašto?"
     Džeruša slegnu ramenima. "Da li si rekao nešto što ih je naljutilo?"
     "Nisam", odseče on, vidno razdražen. "Nisam. Toliko znam o njihovom govoru, posle ovoliko utrošenog vremena. Sve je snimljeno..." Njega su meri opčinjavali mnogo godina pre nego što ga je Džeruša srela, i pre nego što je bilo ko od njih dvoje znao da su meri inteligentna rasa. Kad je prvi put videla Miroe Ngeneta, on je pravio neke kombinacije sa švercerima tehničke robe, kupovao je zabranjenu opremu koja mu je omogućavala da ometa lov na mere. Verovao je u njihovu inteligenciju i pre nego što je Luna Svetlohodna u sibilskom transferu doznala istinu o tome i rekla mu. Godinama je pokušavao da dešifruje merske zvuke koje je smatrao tonalnim govorom; meri, u svakom slučaju, nisu ni mogli da proizvode ljudske govorne zvuke.
     "Možda im je pričancija dosadila", reče Geja Džeruša Pala-Tion.
     Miroe se okrete ka njoj, ali njegovo neraspoloženo mrštenje je već nestajalo. Opet pogleda dole u vodu. "Malo nedostaje pa da pomislim da si u pravu", progunđa. "Do vragova! Ovoliko vremena, a ja ih ipak ne razumem ništa bolje nego pre dvadeset godina." Grubim poketom zaklopi kasetofon. "Neće oni da razgovaraju, samo hoće da pevaju. Harmonijske strukture su prisutne, postoji logika, postoje obrasci. Jedino ne postoji smisao. To njihovo je samo... buka."
     Još pre dugog vremena on je izolovao određene tonske sekvence koje su merima značile pojedine predmete ili postupke; ali to se u tonskim zapisima pojavljivalo veoma retko, u velikim razmacima. Ti merski zvuci, koje su Tiamatovci nazivali imenom 'mersong' ili 'merska pesma', bili su na apstraktan način lepi, jer su sadržavali obilje tonova u neverovatno kompleksnim i prefinjenim međuodnosima. Meri kao da su provodili svoje vreme uglavnom se baveći time: ponavljajući pojedine delove svojih pesama, kao da recituju usmenu istoriju, da je i njihovi mladi nauče napamet, da se sačuva za potomstvo. Ali ti koherentni, ponavljani obrasci zvuka nisu imali nikakvu simboličku sadržinu, ili je bar Miroe nije uspeo otkriti. Meri kao da nisu bili zainteresovani za razgovor, za davanje i uzimanje, osim kad je trebalo da izraze najosnovnije aspekte svog življenja... "Ali zar nije razgovor, komunikacija, upravo ono zbog čega jezik postoji?" upita Miroe praznu vodu. "Čemu bi inače služio? Zašto bi bio potreban takav složeni, strukturisani sistem, ako ga oni ne koriste da prošire svoje znanje ili da promene svoje živote?"
     "Oni jesu tuđini, alieni", podseti ga Džeruša blago. "Ko god da ih je napravio, napravio je nešto novo. Možda je smisao svega toga umro sa njima, sa kreatorima, kao i smisao postojanja Karbankla."
     Odmahnuo je glavom, pogledao ka drugim merima, onima koji su se odmarali na dalekoj obali. "Kad bismo samo mogli da ih naučimo da komuniciraju voljno, imali bismo dokaz njihove inteligencije, koji niko ne bi mogao ignorisati, dokaz koji bi prinudio Hegišku da ih ostavi na miru. Ili kad bismo mogli pronaći bar način da im damo jasno upozorenje, pa da beže od kraljičanskog lova..." Šake mu se stegoše u pesnice: uspomena je postajala opsesija.
     "Miroe..." Ona ga uhvati za mišicu, pokušavajući da ga odvede odatle.
     "Trebalo bi da se Luna više potrudi oko rešavanja ovog problema." Oslobodio se, gotovo nesvesno, iz njenog zahvata; ona se odmače jedan korak, udaljujući se od njega. "Govorila mi je da će opstanak mera biti njeno životno delo, kad postane Kraljica..."
     "Ona veruje da će izgradnja tiamatske privrede pre povratka Hegemonije pomoći i nama i merima", reče Džeruša, malo oštrije. "To znaš. Pomažeš joj u tom poslu. Ukres sa njom studira podatke koje smo mi dali o merima; možda bi trebalo da razgovaraš s njim o tome, da započneš neku vrstu dijaloga. Možda je došao do nekog novog uvida..."
     "Sa njim ne", reče Miroe ravno.
     Geja Džeruša ga pogleda.
     "Znaš zašto." Namrštio se, pogledao od nje, kao obali. "Ti, ponajpre, to znaš. Svojim očima si videla šta je radio. Znaš da je njegova krivica što moramo ovako daleko da idemo, što ne možemo na našoj plantaži da posmatramo mersku koloniju..." A ne možemo zato što ih je Ukres Svetlohodni sve pobio, celu koloniju.
     Digla je pogled ka nebu, sećajući se jednog drugog neba - kako je bila sigurna da će se ono svakog trenutka polomiti na komade i sručiti na njih, onog dana, pre skoro osam godina, pri samom kraju perioda zvanog Zima, kad su ona i Miroe zajedno stajali na krvlju natopljenoj plaži, gledajući posledice Arienrodine osvete. Pre toga su zasmetali, nehotice, njenim planovima za Promenu... i zato je ona poslala svoje lovce da pokolju naseobinu mera na obali plantaže Miroea Ngeneta; naseobinu za koju je Džeruša oduvek verovala da je pod njegovom zaštitom bezbedna.
     Kraljičini lovci su pobili sve te mere, a njihov vođa bio je čovek sa ritualnim imenom i ritualnom maskom, obučen u crno, da bi ostao sakriven njegov stvarni identitet: Starbak, tako su ga zvali; Arienrodin izvršilac krvavih dela, Arienrodin ljubavnik... U godinama kad se vladavina Zime okončavala, pod tom maskom se našao čoverk zvani Ukres Svetlohodni.
     Džeruša pre tog dana nikad nijednog mera nije videla. A tog dana videla ih je stotinak, opružene po plaži, zaklane; njihovu dragocenu krv su lovci iscedili - a onda su, gorkim obrtom sudbine, naišli još i neki nomadi, zimci, i onako u prolazu ogulili kože sa mera. Videla je, dakle, stotinu iskasapljenih leševa, sto bića čiji je integritet uništen; gomile mesa, lišene duše, ostavljene da trunu na plaži i da ih lešinari oglođu do kostiju. Ali, zapravo, tog dana Džeruša nije stvarno videla nijednog mera, niti shvatila pravi obim tragedije, dubinu jada koju je osetio čovek pored nje. To je usledilo tek kasnije, kad je videla žive mere, u pokretu, u moru; kad je čula sirensku pesmu njihovu, otkrila dubinu mira u njihovim očima... Tad je konačno shvatila jezivu realnost Kraljičanskog lova, nemoralnost vode života.
     Tada je i shvatila zašto Miroe nije hteo, i nije mogao, oprostiti Ukresu Svetlohodnom - letnjaku, detetu Mora - za zločine koje je učinio od kad je postao Kraljičina marioneta... od kad je postao Starbak. Džeruša skloni pogled sa mera na plaži, suoči se sa prazninom u očima svoga muža. Oslobodi svoje šake, koje su nesvesno ali samrtnički jako stezale ogradu; pa ih prisloni na svoj trbuh, jalov i prazan kao i ovaj pogled kojim ju je Miroe gledao. Ona se okrete od njega, pođe nazad ka senovitoj materici kabine; odjednom se osećala kao da Arienrodina kletva i sad ide za svima njima, i sustiže ih, čak i ovde, čak i posle tolikog vremena. Na vratima je zastala, pogledala Ngeneta poslednji put. Stajao je nepomično pored ograde, zagledan dole, u vodu. Stupila je u tamu kabine, oslušnula da li će njegovi koraci da se začuju iza nje; osetila je samo olakšanje kad se ne začu baš nikakav zvuk.









8. TIAMAT: Karbankl
     "Dakle, rođače, biće stvarno divan dan!"
     Danakil Lu Dalekoputov diže pogled, trgnuvši se, zato što su mu se istovremeno dve šake spustila na ramena, u stilu neke velike bliskosti. Pritisak tih šaka izazvao je bol koji polete niz Danakilova artritična leđa; on steže zube. Njegov rođak Kirard Set, poglavar klana Dalekoputova, smešako se sa blaženim iščekivanjem, nesvestan Danakilove muke; Danakil Lu se namršti. "Je l' ti to kažeš o vremenskim prilikama?" reče.
     Kirard Set se nasmeja. "Vremenske prilike. E, jesi dobar, Dani." Začkilji pogledom ka svom rođaku. "Nije mi jasno da l' me vučeš za nos, ili si stvarno tako dugo stanovao među ribojedima da sad ovo ozbiljno pitaš. Ali, u oba slučaja, odličan si."
     Danakil Lu, koji nije pitao stvarno ozbiljno, oćuta.
     "Govorio sam to o predstojećoj odluci o novoj željezari, dabome."
     "Onda ne treba mene da pitaš o tome", reče Danakil Lu ravno. Bilo je mnogo zimačkih plemića spremnih da ga optuže za protekciju, zato što je bio jedan od ukupno dva postojeća zimca u Sibilskom koledžu, i Dalekoputov uz to; iako je konačnu odluku donosila Kraljica. Danakil se teško nasloni na sto, nastojeći da nađe položaj u kome će mu biti udobno. Nije više mogao da se sasvim uspravi, ni u sedećem ni u stojećem položaju.
     "Hmmmm", reče Kirard Set. "Ti, rođo, ne samo što izgledaš mator, nego se i ponašaš kao mator. Nije trebalo da odeš iz grada." Na pola pokreta sedanja pored Danakil Lua, zaustavio se, pa se pomerio dalje oko velikog, iz razloga taktičnosti okruglog stola, da bi seo pored nekog drugog, ko će mu biti bolje društvo tokom sednice.
     "Jesam li mogao da biram?" promrmlja Danakil Lu, govoreći vazduhu. Njegova šaka se uzdiže, da opipa duboke ožiljke na obrazima i donjoj vilici. Iza njegovih očiju gorela je uspomena na dan kad su ga prognali iz Karbankla, uspomena odjednom tako živa kao da se sve dogodilo juče. Sad je bilo teško poverovati da je od tada prošlo još jednom onoliko godina koliko je tada bio star. Bio je dečak, bio je zanemeo od čuđenja, i zapravo potpuno strana osoba u poređenju sa osobom u koju se pretvorio kasnije, živeći u Letu; jednako teško bilo je poverovati da je proteklo već skoro osam godina od kad se, sa pobedom Leta, vratio u Karbankl. On strese sa sebe osećanje dezorijentacije, pokretom koji mu zadade još bola.
     Miroe Ngenet, Kraljičin lekar, u saradnji sa Klavali, i u konsultaciji sa sibilskom mrežom, pokušava da iznova stvori neki lek iz arhajskih vremena, ili neku hiruršku tehniku isto tako davnu, da bi mu pomogao. U međuvremenu on jedino može da živi sa svojom bolešću. Sad se kreće kao starac, i oseća se kao starac; ima dana kad mu je teško ne poverovati da starac jeste, osobito kad vidi ovog Kirarda Seta. Pa, Kirard Set je dovoljno star da mu bude pradeda, ali izgleda više kao da mu je sin. Kirard Set je bio miljenik Snežne Kraljice, i zato je od nje dobijao vodicu života...
     Sad, međutim, Ariške više nema, nema. Prve staračke bore pojavljuju se na uglovima očiju Kirarda Seta. Danakil Lu se upusti u razmišljanje o ovome, i prestade se osećati toliko starim. Ako ništa drugo, fizičke tegobe života su manje, ovde u gradu. Da se nisu doselili u Karbankl, Klavali nikad ne bi sebi dozvolila da zatrudni, i zato sad ne bi imali svoju divnu kćer koja ih toliko oduševljava, i koja skreće njegovu pažnju - i Klavalinu - sa njegove opsednutosti pitanjima njegovog zdravlja. Leto je došlo u grad, i u njihove živote, najzad. Dobro je biti kod kuće.
     On opet diže pogled, primećujući sa izvesnim iznenađenjem da je Kirard odabrao baš ono prazno mesto do Ukresa Svetlohodnog, Kraljičinog družbenika - sedište na koje bi, po Danakilovom mišljenju, trebalo valjda da sedne Kraljica sama. Ukres se, po svemu sudeći, nije pobunio, pa je Kirard Set osmehivao zadovoljno, polažući na sto šaku preko šake.
     "Dooo-vragova!"
     Danakil Lu opet diže pogled: neko drugi se sručio u sedište pored njega. Bora Klirvoter, koji je sad frktao kao kli kroz debelu belu četku svojih brkova, i još mumlao zloslutno. Danakil Lu stisnu usne, da se ne osmehne; a taj od njega stariji čovek obuzda svoje ponašanje.
     Bora Klirvoter je njemu bio nekakav ujak, po majčinoj liniji, ako se Danakil Lu dobro sećao; džangrizavi matori kamen, vlasnik prostranih plantaža južno od grada, čova koji je u grad dolazio samo kad ga velika nevolja natera. Ovog puta nevolja je bila u vezi sa klanom Dalekoputova; Kirard Set je agitovao da mu se odobri prolaz kroz teritorije Bore Klirvotera, prečica ka moru, a to je bio samo deo Kirardove 'ofanzive' da ubedi Kraljicu da njemu odobri zidanje železare, na njegovoj teritoriji koja je 'kopneno zaključana' tojest nema sopstveni izlaz na more. Današnji dolazak Bore Klirvotera nagoveštavao je da se Klirvoter boji da bi Setova kombinacija mogla uspeti.
     Danakil Lu pogleda druge ljude oko okruglog stola. Bilo je još i praznih mesta, ali samo nekoliko. Nekakav komentar o njegovom društvenom statusu mogao se izvući iz činjenice da je Bora Klirvoter odlučio da sedne baš do njega - i da su svi drugi odlučili da sednu negde drugde; radilo se tu možda o Danakilovom sibilstvu, ili o Danakilovom otuđenju od sopstvene stranke, Zime. Njemu se činilo da se te dve zadnje mogućnosti svode na isto.
     Opipao je trolist koji mu je visio preko košulje, i pogledao sedište levo od sebe, gde još niko nije hteo da sedne. Predvodnica klana Zelenlugovih koja je sedela sa suprotne strane okruglog stola pogleda ga, opreznog izraza lica. Ova Letnja Kraljica je naterala članove partije Zime da prihvate nešto što nikad nisu verovali da će prihvatiti: istinu, iako su vekovima gutali hegemonijske laži; istinu da su sibile i sibili zapravo ljudski kompjuterski terminali uključeni u jednu međuzvezdanu informacionu mrežu. Kraljica je pokazala narodu ovog grada da im sibile mogu vratiti tehnologiju za kojom oni toliko gladuju; da sibile nisu jednostavno zaražene ludakinje, kako su stranci uvek tvrdili da bi zadržali Tiamat, i u vreme svoga odsustva, u neznanju i zaostalosti. Ali neverice koje je neko gajio celog života ne mogu nestati preko noći... pa ni za samo osam godina...
     "Dobro, ti bar ne mirišeš na kupanje u šećeru, kao većina mojih rođaka, Danakil Lu Dalekoputov", reče Bora Klirvoter naglo, kao da je čitao Danakilove misli. "I ne izgledaš kao majkonapušteni stranac u plastičnom odelu. Dabogda se ja udavio ako ne bih radije sedeo sa ludacima i letnjacima nego sa tim od-grada-omekšalim popišancima, koji imaju te svoje kretenske ideje o dizanju mrtvih." Pogledao je Danakil Lua kao da očekuje saglasnost; njegove sive oči bile su prodorne kao oči grabljive zveri, i otprilike toliko prijateljske.
     Danakil je osećao da mu se usne razvlače, malo po malo, u još jedan osmeh. "I ja", reče iskreno.
     Klirvoter zamumla; njemu ni toliko ohrabrenja nije bilo potrebno. "Dođoši-otiđoši, sa njima otišla i tehnika; sad, čega nema, nema. Celog veka sam se privikavao na tu ideju. Neka je otišlo - baš dobro." Danakil Lu ovog puta ne reče ništa, misleći u sebi: kad bi svi za ovim stolom bili stari kao Klirvoter, možda bi svima bilo lako da se odreknu prošlosti i pomire sa neizbežnim. Ali nisu svi takvi, nisu još spremni da prestanu da žive, u tome je razlika... Mada je bilo dana kada je, pokušavajući da ustane ujutro, maltene mogao da sagleda Borinu tačku gledišta. "Prokleto je dosadna - ova ženturača, ova Letnja Kraljica; Kirard Set me dovuk'o sa pola obale, zbog ovog..."
     Danakil Lu diže šaku, ućutkavajući ga naglo, bez razmišljanja. "Kraljica", promrmlja. Bora Klirvoter se okrete, prateći Danakilov pogled ka drugoj strani sobe.
     "Prokletstvo..." dahnu Bora. Zazvučalo je to više kao divljenje nego kao kletva; Danakil Lu se pitao kakva emocija leži iza te reči. Njegov pogled ostajao je na Kraljici dok je ulazila u dvoranu i prelazila je pod čekajućim zurenjem stotinu očiju; bilo mu je, kao i uvek, teško da odvoji pogled od nje. Nije mogao reći šta je to na njoj što toliko utiče na njega. Bledilo njene kose činilo je iznenađujući kontrast u odnosu na prigušenu zelenu boju njene tradicionalne odore, koja se nadimala i talasala za njom kao more. Njene oči, znao je, imaju boju onih ahata koje tiamatsko more ponekad izbaci na obalu: njihove promenljive dubine sadrže zemlju, more, nebo. Ona nije visoka, nije ni izuzetno lepa, a vitka je i sad kao ona devojka koja je bila kad su je on i Klavali uveli u sibilstvo. Ali, postojalo je nešto u njoj, neki naboj verovanja, urgentna lepota zategnutog luka, nešto što se pokazivalo čak i u njenim pokretima prilikom prelaženja te sobe; i to nešto prisiljavalo ga je da posmatra svaki njen pokret, da sluša svaku njenu reč. Znao je da nije jedini sa tim osećanjem.
     Viđa je skoro svaki dan, od kad su se Klavali i on doselili u grad. Među prvima su pristupili Sibilskom koledžu koji je Luna uspostavila u okviru svojih nastojanja da, polazeći od nule, iznova stvori tehnologiju. Posmatrao je kako Luna stiče pouzdanje i iskustvo, kako od nespretne ostrvske cure postaje lukava, odlučna žena koja sve više bitaka dobija veštinom, i čiji opstanak na prestolu sve manje zavisi od 'Thalasine sreće'. Ako su glasine u narodu istinite - a Danakil je smatrao da jesu - Luna je prirodnim putem stekla svoje sposobnosti vođe. Međutim, odakle joj vizija koja je goni ka iskivanju jedne sasvim nove budućnosti za ovaj svet, posle odrastanja među starinski nastrojenim, tehnomrzećim letnjacima ostrvljanima, to nije mogao ni zamisliti. To je bilo deo njene misterije... koja je, možda, bila deo njene moći.
     Danakil Lu se opet izoštri ka gledanju ove sobe, ovog trenutka: Luna Svetlohodna je odabrala da sedne baš na ono prazno mesto koje je ostalo levo od njega. Stojeći, i obuhvatajući šakama totemska bića izrezbarena u naslonu stolice, ona pozva okupljene na tišinu da bi sastanak počeo. U tišini sede. Danakil Lu spusti pogled na svoju beležnicu, vide sibilske trokrake oznake koje je rasejano nacrtao. Leđa ga ubijaju, a sastanak tek počeo. Dugi su dani kad se Koledž sastane sa Savetom. On uzdahnu, priželjkujući da i on ima jednoumnu odlučnost ove Kraljice; pomišljajući koliko je bolje bilo da je danas na njega, a ne na Klavali, pao red da bude onaj roditelj koji ostaje kod kuće. Pokri te simbole šakom, u trenutku kad je Kraljica počela da govori, a Bora Klirvoter da mrmori nešto, kao kontrapunkt, s druge njegove strane.
     Danas je bilo prisutno nekoliko članova Sibilskog koledža, među kojima i slepa Sudba Rejvenglas, predsednica koledža i još uvek jedina druga osoba iz Zime u njemu. Bili su tu i Džeruša Pala-Tion i njen muž Miroe Ngenet, kao i nekoliko zimaca koji su uspeli da steknu ponešto tehničkog znanja iz svojih dodira sa strancima. Takvi su se borili da postanu istraživači, inženjeri tiamatske budućnosti; postavljali su pitanja i sarađivali sa sibilama da bi podatke iz sibilske mreže pretvarali u opipljivi progres.
     Starešine raznih zimačkih i letnjačkih klanova ili njihovi izaslanici popunili su većinu drugih sedišta, i ispunili vazduh svojim daj-dam. Oni su se prvi učlanili u Savet krune, koji je Kraljica uspostavila u isto vreme kad i Koledž sibila. I pre toga bili su vođi svojih proširenih porodičnih grupa; formiranjem ovog Saveta dobili su forum u kome su mogli da zastupaju, i glasanjem štite, interese i posede svojih klanova.
     Jedan takav Savet postojao je i za vreme vladavine Snežne kraljice, i radio je kao nekakva imitacija tuđinske vlade, naročito njenih sudskih funkcija; ali u njemu su smeli sedeti jedino zimci, a većinu su u njemu činili samozvani 'plemići', u suštini Arienrodini miljenici. Još nikad nije postojao Savet u kome bi sedeli i članovi stranke/naroda Leta. Uostalom, letnjaci i zimci po pravilu su se mešali kao ulje i voda. Laknulo mu je kad je video da Kapela Dobraventura danas ne prisustvuje; nije prepoznao ženu koja je došla kao Kapelina zamena. Iznenadilo ga je da Kapela nije lično došla da zastupi Dobraventure. Ona je retko kad propuštala priliku da se usprotivi svakom novom predlogu koji bi došao od Sibilskog koledža ili od Kraljice.
     Koristeći ogromne zalihe znanja dostupne kroz sibilsku mrežu, Kraljica je već počela da sadi seme napretka svuda - i ono je već klijalo, kao kad prolećna trava počne da se probija kroz sneg. Novi resursi, novi metodi proizvodnje, novi alati, nove pogodnosti i udobnosti, sve je to već stizalo kao nagrada narodu Tiamata, nagrada koju je narod svojim napornim radom i zaslužio. Bio je to tek početak; ali, obećanje onog što bi predstojeći vek mogao doneti već je delovalo na tiamatski narod podsticajnije nego Kraljičino uporno insistiranje da Tiamat hoće, i mora, postići tehnološku nezavisnost da bi mogao strance sačekati kao sebi ravne, kad se sledeći put pojave.
     Zimci su većinu Kraljičinih ideja prihvatali sa poletom koji je nadoknađivao letnjačka oklevanja. Često su zimci bili poletni i preko mere, otimali su se između sebe za priliku da na svojim plantažama eksploatišu mineralno blago ili da se nove laboratorije i radionice za izradu prototipova konstruišu kod njih. Danas su navaljivali na Kraljicu u vezi sa odlukom o izgradnji hidroelektrane severno od grada.
     "...jer bi se daleko brže napredovalo ako bismo imali dovoljno struje za nove fabrike", brzao je Gedon Prekobrežni, tonom hitnosti, kao i uvek. "Neće biti zagađenja vazduha, ni mora..."
     "Ali će veštačko jezero poplaviti zemlju, pretežno letnjačku, koja se sad koristi za poljoprivredu i stočarstvo", usprotivi se Del Nizvetrinac.
     Prekobrežni mahnu rukom kao da to otpisuje. "To su tereni na kojima je jedva moguće uzgajati bilo useve bilo stoku. Nije neka velika šteta."
     "Možda nije tebi, zimče!" reče predstavnica Dobraventura. "Neko mora da obezbedi hranu za sve vas glupane, dok zanemarujete svoje plantaže da biste se zamajavali sa vašim novim pronalascima."
     "Onda se ti brini za more, koje vi letnjaci toliko volite", odgovori Sjua Stormprins. "Kako ono vi volite uvek da kažete, 'Thalasa će dati, pa će dobro biti.' Ovo vam neće zagađivati more."
     "Sibilski koledž se konsultovao sa Mrežom po ovom pitanju", reče Kraljica, pojačavajući glas da bi ih ućutkala, što je često morala da radi. Letnjaci nisu rado prihvatali pravila diskusije, a zimci, opet, nisu dopuštali da ih letnjaci nadviču. "Nalaze Koledža saopštiće vam Danakil Lu."
     "Koješta. Ludo pa blesavo", progunđa Bora Klirvoter, tako da ga je čula cela soba.
     Danakil Lu duboko udahnu, poslednji put pogleda spremljene beleške, i diže pogled ka iščekujućim licima Saveta. "Podaci primljeni transferom kroz sibilsku mrežu nagoveštavaju da je takav projekat neizvodiv, iz nekoliko razloga..." Nastavio je, uprkos naglo uzdignutim glasovima protesta. "Naš prvenstveni razlog za izjašnjavanje protiv ovog projekta je taj što bi njime, kao što letnjaci kažu, bile izgubljene velike zemljišne površine. Osim toga, naša sposobnost da izgradimo takvu branu a da ona bude sasvim bezbedna, čak i ako dobijemo sve planove i specifikacije materijala od sibilske mreže, nije jasna, na ovom stupnju našeg razvoja. Trebalo bi da brana funkcioniše ne samo u relativno blagim vremenskim prilikama sredine Leta, kad voda pritiče izobilno, nego i za vreme dugotrajne oštre hladnoće sredinom Zime, kad je sve zamrznuto. Nemamo veliki prostor za nekažnjeno grešenje, za razliku od nekih planeta..."
     "Damo i svi bogovi", upade mu Prekobrežni u reč. "Kako ćemo ikad prevazići 'ovaj stupanj' ako nešto i ne rizikujemo!"
     "Sibilski um nas vodi", prekide ga Kraljica, tonom maltene oštrim; postupak za koji ne bi imala dovoljno samopouzdanja još do pre dve ili tri godine. Navikavajući se da bude kraljičanstvena, postajala je sve pouzdanija kao lider; u isto vreme, svakome je postajalo jasno da sibilska mreža, na koju se Kraljica oslanjala verno kao da je to stvarno glas Majke-koja-je-more, raspolaže sveznanjem ništa manje nego ma koja boginja, kad se radi o pitanjima mudrosti i nemudrosti u životu tiamatskog naroda. "On nam je pokazao da je naš svet jedva nastanjiv, po standardima većine svetova na kojima ljudska bića žive. Moramo ostvariti tehnološki napredak ako hoćemo ikad da živimo bezbednijim i lakšim životom ovde. Ipak, ostaje nam na raspolaganju još skoro ceo jedan vek do povratka Hegemonije, a sibilski um će nam pokazivati najpraviju i najbržu stazu do naše budućnosti. Bez njegovog usmeravanja, ne bismo postigli ni desetinu od ovog što smo već postigli. Moramo imati poverenja u njega, ili ćemo završiti tako što ćemo uništiti svoj svet. Iz tih razloga, podržavam letnjake u ovoj stvari."
     "Onda gde ćemo naći novi izvor energije za naša proizvodna postrojenja?" upita Prekobrežni.
     "Ako dozvoliš da Danakil Lu Dalekoputov dovrši svoj izveštaj", reče Kraljica sa nagoveštajem nestrpljenja, "videćeš da postoje alternativna rešenja." Prekobrežni utonu u svoje sedište i u ćutanje, a ona baci pogled ka Danakilu.
     "Ponuđen nam je alternativni metod proizvodnje energije", reče Danakil Lu videći da mu je klimnula glavom. "Tu se radi o turbinama na pogon vetra, koje se mogu postaviti i na polja i na brda, jer neće sprečavati poljoprivredne radove niti ispašu. Vetar će nam davati svu potrebnu energiju za sledećih desetak godina, a do tada ćemo možda biti u stanju da konstruišemo turbine na plimni pogon, dakle da uzimamo energiju neposredno iz okeana. Od plime i Karbankl dobija energiju, a energetski sistem Karbankla savršeno radi vać vekovima..."
     "Šta, kao, neke vetrenjače?" reče Abo Vin Grejmont. "Viđao sam da vetrenjača pokrene poneku pumpu za vodu, ali za potrebe naših fabrika - tu vrstu energije nećete dobiti iz vetrenjača, pa makar ih podigli pola miliona!"
     "Vetrenjaču ovakve konstrukcije još nisi video", upade Miroe Ngenet. "Ja već godinama koristim takve, na mojoj plantaži. Daleko su efikasnije od ičeg drugog što si ikad video."
     Grejmont slegnu ramenima, neubeđen.
     "Razvijanje detaljnih planova za projekat 'Vetroenergija' i raspravu o tačnim lokacijama i materijalima počećemo na sledećem sastanku. Možda će se moći iskoristiti zalihe koje su stranci ostavili u pojedinim gradskim magacinima", reče Kraljica, sa izgledom olakšanja, dok se žamor diskusije stišavao ka mrmoru spekulacije među zimcima i ka neoduševljenom ćutanju letnjaka.
     Bora Klirvoter je prigušeno gunđao dok je Danakil Lu, kome je laknulo što više ne mora biti u centru pažnje, tražio mogućnost da se namesti nekako udobnije. Rado je prepustio Kraljičinim savetnicima razrešavanje svih daljih pitanja u ovoj raspravi. Sedeo je, napola slušajući a napola preokupiran svojim bolovima; nastavljala se beskonačna litanija starog protiv novog.
     Konačno progovori Kirard Set, koji je sedeo u vedrom iščekivanju čitavo vreme dok je Bora Klirvoter tiho kipeo od besa. Upita, sa prizvucima prefinjenog samopouzdanja, da li je Kraljica razmotrila njegovu ponudu za najnoviju željezaru, i pitanje prava prolaženja kroz teritoriju Klirvotera.
     Kraljica klimnu glavom. "Jesam, starešino Dalekoputova", reče ona, prelistavajući svoju hrpu rukom ispisanih listova hartije. "Tvoja lokacija izgleda idealna za željezaru, pogotovu zato što je tako blizu nalazišta gvozdene rude. Tvoja ponuda da finansiraš početne građevinske radove je veoma velikodušna. Ne vidim nikakve značajne prepreke odobravanju tvog zahteva. Ima li starešina Klirvotera ikakvu primedbu u pogledu prava prolaženja...?" Pogledala je oko stola. Danakil Lu nije bio siguran da li je iko uopšte prisutan u ime klana Klirvotera.
     "Imam primedbu ja, do vragova!" Bora je odjednom stajao nadnoseći se nad njega, i bacajući besne poglede na Kirarda Seta. "To je moja plantaža, i tako mi svih bogova, ne dam da ijedan Dalekoputov pipne ma i trun prašine na njoj!" Dok je stigao do poslednjih reči, već se okrenuo prema Kraljici, dernjajući se kao da je ona na drugoj strani planete a ne gotovo neposredno do njega. Danakil Lu pokri šakama uši.
     Kraljica diže ka Bori pogled pomešane uzbunjenosti i neverice. "Ali on je samo tražio dopuštenja da..."
     "To danas! A sutra ima da te podmiti da... Ej! Ruke s mene!" Ovo poslednje namenio je dvojici gradskih policajaca-patroldžija koji su do tad stajali ispred vrata a sad ušli zato što ih je Džeruša Pala-Tion pozvala. Držeći ga za mišice ruku, izvedoše ga silom napolje; celim putem je galamio i bunio se.
     Danakil Lu pusti da mu ruke padnu u krilo. Odmahnu glavom, suoči se sa Kraljičinim zapanjenim zurenjem; a soba oko njih se talasala smehom olakšanja. Ona opet skloni pogled sa njega, i pogleda Kirarda Seta. "Tvoj zahtev je odobren, starešino Dalekoputova", reče, izgledajući smireno i na neki način zadovoljno.
     Kirard Set se osmehnu, klimnu glavom na način koji kao da je značio zahvalnost i odavanje priznanja. Ali, Danakil Lu uhvati u njegovim očima i svetlac radosti zbog nekog drugog znanja, nekakvo tajno podrazumevanje saučesništva; na to Kraljica nije svojim izrazom lica nimalo uzvratila, zapravo činilo se da nije ni primetila. Danakil Lu baci pogled ka praznim izlaznim vratima. Učini mu se da još čuje kako glas Bore Klirvotera odjekuje hodnicima Sibilskog koledža.
     Ustade, sporo i trapavo. Mrmljajući izvinjenja Kraljici, iziđe iz sobe državnog Saveta, kroz ta ista vrata.









9. TIAMAT: Karbankl
     "Svetogrdnice jedna bez Majke!" Taj povik je poleteo ka njoj iz jedne mračne kapije. Sa povikom dolete i riblja glava i tresnu je u rame.
     Luna Svetlohodna stade u hodu i okrete se, gorućeg pogleda. "Iziđi!" Njen glas odjeknu ulicom gotovo pustom. "Ako hoćeš da me kritikuješ, kaži mi to u oči!" Ali nepoznati bacač uvrede i riblje glave ostade skriven.
     "Damo?" Džeruša Pala-Tion je pokretom pitala, skidajući pušku s ramena, i gledajući ka tihim zgradama koje su im uzvraćale pogled svojim praznim očima.
     Luna odmahnu glavom, polažući šaku na pušku.
     "Šta je to, Luno?" upita Sudba Rejvenglas okrećući se ka njihovim glasovima; njene oči, takođe prazne, lutale su nemirno, slepo.
     "Ništa, Sudbo", progunđa Luna.
     "Samo poblentavio neki smrdljivi letnjak koji ima ribu umesto mozga", reče kiselo Tor Zvezdošetna, četvrta žena u njihovoj grupi. Prihvati slepicu za ruku i povede je dalje. Produžiše svojim putem.
     Luna diže šaku i njome povuče nadole osmeh koji je neočekivano pokušao da podvrne nagore krajeve njenih usana. "Pa, letnjaci baš imaju prava da me kritikuju, Tor." Oseti da taj osmeh nestaje. "Oni su moj narod. Nemoj ih zbog toga vređati... bar ne kad ja čujem." Obori pogled, opipa trolisni privesak koji je visio kao zvezda na mrljastom zelenom njene odežde. "Čak i ako zasluže."
     Smrad one trule ribe ispunjavao joj je nos, neizbežan kao sumnja, kao istina. Ona baci pogled na žene koje su je okruživale. Nijedne letnjakinje među njima. Ona nije onakva Kraljica kakvu su njeni očekivali kad su je izabrali na Promeni. Niti je Dama koju su hteli - simbolično otelotvorenja Majke Mora, ona koja će samo predsedavati tokom njihovih svetih obreda i braniti njihove drage tradicije. Nisu tražili Kraljicu kojoj treba stvarna vlast, i koja stvarnom vlašću raspolaže; ni Kraljicu koja veruje da su tuđinski običaji bolji od njihovih, letnjačkih običaja koji im već toliko vekova dobro služe... Damu koja čak i ne veruje u Boginju.
     Išle su ćuteći; uskoro stigoše do izlaza iz te uličice, Olivinske, koja je bila jedna u lavirintu nebrojenih sličnih uličica koje su se odvajale u levo i desno od uzlazne spirale Ulice, glavne u Karbanklu. Od tih malih ulica drevni oblik Karbankla, nalik na ljušturu bodljikavog spiralnog morskog puža, bio je sav izbušen, prošupljikan. Luna spusti pogled na svoja stopala, obuvena u meku štavljenu kožu, u pokretu preko glatke površine trotoara napravljenog od nekog materijala koji kao da se nikako nije mogao pohabati, ma koliko nogu, točkova, saonika ili tovara prešlo preko njegove ujednačene površine.
     Osvrte se, pre polaska glavnom Ulicom, da pogleda još jednom niz Olivinsku, ka Sibilskom koledžu u kome su provodile dan za danom učeći i naporno radeći na otključavanju tajni tehnologije. Mogla je i odavde videti kraj Olivinske uličice, mesto gde je providni bedem protiv oluje propuštao zrake zalazećeg sunca, poslednju svetlost još jednog dana. Sastanak Saveta učinio je da ovaj dan bude još duži od običnih.
     Prošao je još jedan dan u kome nije postigla sve što se nadala, ali u kome su ipak odmakli nešto dalje stazom ka pravom znanju, ka budućnosti njenog sveta. Ona pođe dalje, osećajući kako njen umor raste. Išle su uzbrdo, Ulicom.
     "Ovde nas dve silazimo, narode."
     Glas Tor Zvezdošetne trgao je Lunu iz razmišljanja; ona klimnu glavom. "Odmori se dobro, Sudbo", promrmlja. "Dug nas put čeka sutra. Laku noć, Tor." One odgovoriše jednako pritihnuto, kao da se Lunino raspoloženje prenelo na sve ostale. Luna ode dalje, rame uz rame sa Džerušom. U glavi joj je i sad bučalo od rasprava sa letnjacima i sa zimcima, i od sumnje.

     Tor je stajala pored Sudbe, sa šakom oslonjenom o njenu mišicu ruke, i gledala kako Letnja kraljica odlazi svojim putem ka dvorcu na Kraju Ulice. "Mora biti da je bio neki gadan", reče, govoreći sama sebi isto koliko i ženi do sebe.
     "Bio je otprilike običan", odgovori Sudba sa uzdahom. "Dani kad je Savet su uvek teški. To bivše plemstvo sad zapinje da stvori novi svet, ali jednak napor ulaže i u kombinacije kako u novom svetu biti prvi i biti najbogatiji... Nema kraja njihovom svađarenju sa letnjacima, kao da su sve to neke mizerne dvorske intrigice tipa - koga će Snežna Kraljica najviše voleti ove nedelje. Ti ljudi kao da ne shvataju da luna nije stara Kraljica..."
     "Tja, liči dibidus", reče Tor grubom otvorenošću.
     Sudba još jednom uzdahnu. Krenuše uličicom do koje su stigle, ka njenoj praznoj radnji. "Da, sećam se..." Tor je pogleda. Dok je Snežna Kraljica bila na vlasti, Sudba je imala na raspolaganju jednu vrstu gledanja, pomoću uvoznih senzora. Bila je umetnica, profesionalna praviteljica maski, i to ona odabrana da izradi masku Letnje Kraljice za završni Festival... ona koja je tu masku stavila na glavu Lune Svetlohodne. Ali njen vid otišao je sa strancima, poput mnogo čega drugog što je dotad činilo njihov život podnošljivim. Sudba je, ipak, našla novi život u Sibilskom liceju.
     A Tor, njena mnogogodišnja poznanica, snašla se tako što je postala nekakva Sudbina asistentkinja. Ali u tom okruženju sibila, njihovih odsutnosti dok su u transu, bezbrojnih pitanja njoj skoro sasvim nerazumljivih, glupavih natezanja između raznih 'plemića', osećala se ipak kao da pluta izgubljeno.
     Bilo joj je itekako drago da učestvuje i dalje u životu moćnih i važnih osoba u čiju sudbinu je bila usisana tokom Promene; ono u šta su oni verovali i ono što su pokušavali da učine ispunjavalo ju je strahopoštovanjem, a osim toga nisu bili dosadni.
     Ali je zato njen život bio dosadan. Sadašnjost je ipak bila odveć nalik na ono što je ona i očekivala da će biti, naime neudobna, uska, sa smradom ribe. Ceo svoj život pre Promene Tor je provela radeći za strance; sad joj je nedostajala ta prošlost, sa svim onim ekscesima i užasima. Od budućnosti umalo da pobegne; jer malo je nedostajalo da se uda za jednog stranca i sa njim otputuje sa Tiamata. Ali sudbina im se isprečila na putu - sudbina drugih ljudi - pa je njen ljubavnik Ojarzabal završio na robiji zajedno sa svojim poslodavcima, a nju je ostavio da leži nasukana kao prazan čamac kad se plima Hegemonije povukla.
     "Zašto se Luna ne oslobodi tih prokletih 'velikaša'?" reče ona, pomalo razdražena pošto ju je pamćenje uštinulo. "Ima mnogo drugih zimaca koji bi rado zauzeli njihova mesta a nemaju sve one rđave navike koje je Ariška utuvila svojim miljenicima."
     Sudba se nasmeši, mašući ispred sebe štapom tik iznad ulice: pokret koji joj je omogućavao da se oseća kao da i dalje kontroliše, koliko-toliko, svoje kretanje, pa možda i svoj život. "Da, ali ti drugi nisu vlasnici glavnine zemljišta." Možda su zimački plemići bili sasvim nezasluženo smatani za 'nobl', ali većina njih je svoje položaje na Arienrodinom dvoru držala zato što su bili glavešine klanova koji su kontrolisali najobilnije prirodne resurse. "Osim toga, oni nisu svi blazirane budale; neki od njih su pametni, kreativni, i visoko motivisani. To su oni koji će na kraju postati pravi vođe... Ja se samo nadam da ću živeti dovoljno dugo da to vidim." Njene usne se iskriviše umornom ironijom.
     "Tako je", reče Tor. Odmahnu glavom, misleći u sebi da njih dve imaju više izgleda da dožive povratak van-Tiamatovaca nego da vide ostvarenje svih snova Lune Svetlohodne. Gledajući sad prema kraju uličice, ugleda Zvezdu Leta, znak koji je doneo Promenu i njenom narodu i strancima. Oproštajni gest van-Tiamatovaca sastojao se u tome što su emitovali signal visoke frekvencije i velike energije koji je spalio osetljive komponente u svim elektronskim napravama koje su za sobom ostavili; u Sudbinim senzorima takođe. A pošto su u periodu svog prisustva sprečili razvoj ma kakve lokalne tehničke osnove, ništa nije moglo biti popravljeno.
     Onda su odleteli, bezbedni u svome znanju da će tehnofobični letnjaci da se dosele na sever, u zimačke teritorije, kao što su činili uvek od početka svog postojanja na ovom svetu. Letnja Kraljica će povesti svoj narod - hteo on to ili ne - nazad, u one tradicionalne putanje koje su tom narodu značile opstnak i mnogo vekova pre prvog dolaska ma kakvih stranaca na Tiamat; stvari će ostati nepokretne i bezbedne, sve do dana kad Hegemonija uzmogne da se vrati.
     Luna Svetlohodna je preduzela da sve to promeni. Torino divljenje prema Kraljičinim ciljevima bilo je jednako njenoj neverici u pogledu njihove ostvarljivosti.
     Tor povede Sudbu desno, da izbegnu jednog letnjaka koji je zaneto nailazio ulicom noseći tovar klijskih koža na leđima. Gomila smrdljivih kožetina udari je u prolazu, tako da se ona zatetura i nalete na Sudbu. Održa se nekako na nogama , i uhvati Sudbu; ali malo je nedostajalo pa da obe padnu u ulični slivnik. "Pazi kuda ideš, glupačino! Hoćeš da oboriš slepu ženu?"
     Letnjak se osvrte ne gubeći korak. "Ti pazi, majkonapuštena! Imam druga posla a ne da te učim kako se ide."
     "A-ha - recimo da naučiš sebe kako se pristojno ponaša?" reče Tor i pljunu.
     "Parazitkinje." On im okrete leđa i ode teškim koracima uz uličicu.
     Tor dobaci jedan nepristojan znak rukom prema njegovim odlazećim leđima. Sudbina ruka se ispruži, tražeći Torinu mišicu; nađe, uhvati. Tor prisili sebe da se opusti, mrnđajući ipak nešto poluglasno. Opet se okrete napred, i njih dve nastaviše ka Sudbinim vratima. "Što se svi ne podave, ribožderi jedni. Onda ne bismo imali nikakvih problema."
     "Misliš da ne bismo?" reče Sudba, glasom blago podsmešljivim. "Koga bi ti onda mrzela?"
     Tor duboko udahnu. "Dobro, dobro, ne mrzim ih. To su nam rođaci. Svi smo jedni drugima potrebni da bismo preživeli. Svi naši gresi otišli su u Thalasu sa Snežnom Kraljicom, i sad smo svi jedno..." Ponavljala je tu recitaciju propagande Letnje Kraljice, navodnu volju navodne Majke Thalase. "Ali, tako mi svih bogova, ne znam ko je ikad rekao da je riba dobra hrana za mozak."
     Sudba se nasmeja, pa se opet ućuta, odlutala u svoje misli. Tor ju je vodila dalje. Zimci su trpeli cikličnu invaziju letnjaka, znajući da pravog izbora nema. Zimci i letnjaci su oduvek bili jedni drugima potrebni radi opstanka, a njihovi drevni rituali obezbeđivali su im dovoljno zajedničkog terena da bi mogli ići dalje. Njena stranka će otrpeti celo ovo Leto, strpljenjem izgnanika, znajući dobro da će se stranci vratiti najranije što budu mogli, i da će vratiti njihovim potomcima, ako već ne mogu njima samima, moderne udobnosti na koje su zimci navikli.
     Ali, iako su klanovske veze i religijske tradicije ostavile obema narodima plan za mirnu koegzistenciju, sveobuhvatni šok Promene dao je i dovoljno mesta za ružne zađevice. Zimci koji su izgubili svaki osećaj za svoje kulturno nasleđe tokom sto pedeset godina tuđinske vlasti, i novodošli letnjaci, podozrivi nezvani gosti u teritorijama svojih dalekih rođaka, ipak su se psovali i pesničili na polupraznim ulicama Karbankla, čak i posle osam godina.
     Problem će postati još veći pre nego što postane manji, ako ikad postane manji, zato što su Kraljičine nepravoverne promene dovele do zaoštravanja svih starih napetosti. Samo zahvaljujući postupnosti letnjačkog doseljavanja, ovaj svet je izbegao potpunu anarhiju. Još desetak godina, i grad će biti gusto naseljen - ali na sasvim drugi način nego što je bio kad su stranci vrveli po ulicama; ipak, biće prepun, a i prostori oko gradskih zidina, sad već zahvaćeni procesom brzog otapanja leda, biće takođe gusto popunjeni...
     "Evo nas", reče Tor. Oklevala je, a Sudba se pope jedinim stepenikom do svojih vrata i otključa ih. "Je l' ćeš moći sad sama ako ja odem?" Obično je ostajala, pa su i večerale zajedno, iako je znala da Sudba može perfektno da se snađe sama u svojoj kući i bivšoj radionici. Ponekad je posle večere Sudba svirala u svoju sitru a Tor pevala, pesme stare, o moru, i pesme novije, o zvezdama, pesme koje su ih vraćale u bolje dane. Ni jednoj ni drugoj nije prijalo da provode beskonačne večeri same, svaka za sebe, iako nisu nikad to rekle. Ali noćas se Tor osećala nemirno kao ovaj veliki sivi mačor koji se obavija oko Sudbinih nožnih članaka i nastrpljivo zeva. "Mislim da noćas moram da počešem jedan svrab."
     "Mogu ja sama, biće mi sasvim dobro", reče Sudba klimajući glavom. Sagnula se da uzme mačora u ruke; poče ga gladiti i sa ljubavlju češkati ispod donje vilice. "Mislim da Malkin i ja noćas želimo samo da spavamo. Davno je to bilo kad..." Prekide, ne rekavši šta je to bilo tako davno.
     "Ne treba ti ništa sa tržnica?"
     "Ne, hvala. Hvala ti za sve." Sudba se osmehnu, a njene nevid-oči nađoše Torine, natprirodnom preciznošću. "Sutra da mi kažeš da li je bio takav dasa da je zbog njega vredelo gubiti od spavanja."
     Tor se nasmeja, zabi šake u iskrzane džepove svog starog, uvoznog, jednodelnog odela za lučki rad. "Nema veze da l' je takav ili nije, ne nameravam da ga pamtim ujutro." Siđe dole, na ulicu, i ode snažnim koracima, u pravcu svoje omiljene taverne.

     Luna uzdahnu, zamorena strmim penjanjem uz Ulicu Karbankla, uzbrdnom spiralom života. Najzad su stigle do Kraja Ulice; ispred sebe vide široki vrtlog alabasternog pločnika, a iza toga kompleksno izvajana dvokrilna vrata za ulazak u palatu. Dva stražara stajala su na tom ulazu, kao i uvek, po Džerušinom naređenju. Luna zažmiri nekoliko puta da oslobodi svoj pogled od budnog sna koji je prožimao njene misli dok se pela Ulicom, sna bestelesnog poput magle i neizbežnog poput senke: uspomene na jednog tamnookog neznanca koji ju je doveo, jednom, do ovih vrata...koji je bio njen duhovni vođa kad je ona bila izgubljena u ovom gradu, zahvaćena olujom sudbine... i koji je, samo jedne noći, bio njen ljubavnik, pre nego što ga je sudbina otrgla iz njenog života za svagda...
     Luna baci pogled na ženu pored sebe, i oseti ubod krivice: uplašila se da su pronicljive, opservantne oči Geje Džeruše Pala-Tion možda virnule unutra, kroz otvoreni prozor njenih misli, i zapazile previše. Ali, Džeruša je zurila ravno napred, utonula u neke svoje meditacije. Džeruša je ostala na Tiamatu kad su stranci otputovali, rukovođena ne samo ljubavlju prema svom novom domu nego, u istoj meri, osećanjem da ju je njen narod izdao. Luna nikada nije u celosti shvatila Džerušine motive; a Džeruša i nije bila osobito sklona da raspravlja o svojim razmišljanjima. Bila je, međutim, majstor slušanja, osoba čije prijateljstvo je Luna s vremenom naučila da ceni kao poklonjeno retko blago. Džeruša im je bila jedan od glavnih savetnika u vezi sa hegemonijskom odbačenom tehnologijom - a njoj, Luni, najverniji zaštitnik. Zahvaljujući Džeruši prelazni period u ovom nemirnom gradu proticao je mirno; lukavo je odabrala policijsku silu sačinjenu od onih zimaca koji su svojevremeno radili za staru Kraljicu i onih letnjaka koji su sada bili lojalni novoj.
     Vrata Palate se raskriliše ispred njih; Luna ubrza korake, prinuđujući Džerušu da pođe dužim koracima da ne bi zaostala. Luna se poče osmehivati, odjednom puna oduševljenja, videći dva mala blistava oblika kako jure ka njoj. Kleknuvši na tvrdi pločnik, uhvati blizance i zagrli ih blisko; zapanjena i ovog trenutka, kao i svakog dana, silinom emocija koje su je ispunjavale... još i sad zapanjena, posle tolikog vremena, uviđanjem da je majka dvoje dece. Poljubi njihova lica, čvrsto držeći njihovu uzvrpoljenu toplinu, apsorbujući slatki miris njihove kose, uzbuđenu viku njihovih glasića.
     "Mama, mama, došla baki!"
     "...došla baki!"
     Njihovi glasovi pevali su zajedno dok su ponavljali te reči kao odjeke: svako je hteo da joj saopšti tu novost prvi. "... stvarno!"
     "Čekaj, čekaj", promrmlja ona. "Mislite, moja mama je ovde?..." Svoju porodicu nije videla nijednom, za sve ove godine otkad se sa Nizvetrinskog arhipelaga otisnula na put prema Karbanklu. Sad, dok je držala svoju decu u naručju, potreba da vidi svoju majku zablista u njoj iznenadna i vrela kao sunce.
     "Ne, baki..." istrajavala je Ariel; oblak svetle kose preletao je preko njenog lica dok je odmahivala glavom. Ona nestrpljivo odgurnu kosu unazad.
     "... baki", ponovi Tamis kao eho, vukući majku za rukav.
     "Tvoja baka, Luno", reče neko.
     Luna diže pogled, i vide nisku, solidnu figuru Klavali Bluston oivičenu visokim svodom dvokrilnih vrata, vide sibilski znak blistav na košulji, i Klavalinu kćer Merovi koja se držala za maminu suknju i gledala kako blizanci dočekuju Lunu. Klavali i Danakil Lu su počeli da provode manje vremena u Sibilskom kolčedžu otkad im se rodila kćer, ali su zato preuzeli na sebe zadatak da čuvaju i Tamisa i Ariel.
     "A ne moja majka?" ponovi Luna, glasom iznenada tankim od razočaranja. Zapitala se zašto - i kako - je njena baba doputovala u Karbankl sama.
     "Pokazaćemo ti!" povika Ariel, odmičući nestrpljivim skokovima nazad ka ulazu u dvorac. "Hajde, mama!"
     Tamis je ostao uz majku; uvek je on bio onaj ćutljiviji od njih dvoje. Njegove oči braon boje gledale su ozbiljno gore, u nju, dok joj je visio o jednoj ruci.
     "Tamise, umorna je mama..." promrmlja ona, pokušavajući da stvar promeni tako da bi ona njega držala za ruku. Prekide, jer Džeruša dohvati Tamisa i podiže ga visoko, u svoje naručje. "Ja ga nosim", reče Džeruša i poče ga golicati, tako da on brzo zaboravi započeto protestno kreštanje.
     Pored to dvoje prođe Klavali, vodeći svoju Merovi za ruku; stupajući pred Lunu, klimnu glavom formalno, u znak poštovanja ali i odlaska. Luna vide neizgovorenu zabrinutost u Klavalinom pogledu, i zapita se šta to Klavali zna što ne može sebe prisiliti da kaže. "Danakil Lu je javio da večeras njegov rođak Kirard Set priređuje zabavu." Klavalino okruglo lice se malo uštinu. "Pa, zato Dani pita nas dve ženske: hoćemo li i mi da dođemo, da mu pomognemo da to prebrodi. Opet, ako bi ti želela da ostanem ovde..."
     Luna se osmenu, osmehom malčice ironičnim. Mogla je da pogodi, posle današnjih pregovora između plemića, šta to Kirard Set proslavlja. "Idite i pravite mu društvo. On kad provede duže vreme sa rodbinom, bude kao čovek koga je napao roj krvomuva. Potrebne ste mu."
     Klavali se ironično osmehnu i klimnu glavom.
     "Uživajte u tome", reče Luna. "Doprinosićete nečem što je pravedno." Ona spusti pogled ka Merovi, ka tim stidljivim, jako raširenim okicama koje su netremice piljile u Tamisa. "I ti da se zabaviš", reče blago.
     Merovi ozbiljno klimnu glavom, a majka je povede dalje. Ali, zatim se mala osvrte da još jednom pogleda Tamisa. "Ćao, Tamis", doviknu za njim.
     A Tamis, sedeći na Džerušinom kuku, uzvrati mahanjem, gledajući je sa licem jednako uozbiljenim.
     Luna uđe u zgradu, diže pogled ka freskovanim zidovima odjekujućeg hodnika koji je vodio ka srcu Palate. Kad je prvi put ulazila u ovaj dvorac, ti zidovi su bili pohođeni prizorima zimske ogolelosti. Ali odavno su prekriveni novim zidnim slikama, po njenom naređenju: prizorima blistavog sunca, zelenih livada, plavetnilom neba i okeana. Ipak, slike Zime provlačile su se kroz to, dolazile iz njenog pamćenja, neizbrisivo urezane u njenu svest, tako da se morala setiti i svega što se ovde događalo pred kraj Zime... i kraljice Arienrod, koja je ovde kao avet bila prisutna u vazduhu samom, u svakom ogledalu. Luna prisili sebe da obori pogled, da učvrsti svoje vidno polje tako da u njemu budu samo njena deca i put ispred nje.
     "Mama!" povika mala Ariel nestrpljivo.
     Luna vide kako njena ćerkica poigrava skačući s noge na nogu, na rubu Jame, i dah joj stade. "Ariel!" povika oštro, i ubrza korake, tačno kao što je Ariel predvidela.
     "Pa ti požuri", povika Ariel, i pođe, ali samo nekoliko koraka, preko uzanog mosta bez ikakve ograde koji se lučno pružao preko provalije. Ariel se smejala, neustrašiva, razmahujući svojom istumbanom, mlečno belom kosom kao da prkosi njihovoj prepadnutosti.
     Luna stupi na most, koracima nečujnim u mekanoj gradskoj obući, i dohvati svoju kćer u naručje. "Koliko puta..." poče ljutito.
     "Mnogo si spora! 'Oću da vidim bakili!" navaljivala je Ariel. Obuhvati dugim, vitkim nogama mamin struk, poče bubnjati stopalima. "Mirišeš kao riba - bljaaak... Ajde mama."
     Luna uzdahnu i ponese je preko mosta, prepuštajući Džeruši da pređe posle nje sa Tamisom onoliko sporo koliko bude htela. Most je, iako bez ograde, bio dovoljno širok da ga ljudi prelaze samo sa ubrzanim otkucajima srca, još od onog vremena kad je Luna zaustavila vetar. Luna diže pogled, odlučno ne gledajući dole, pogledom nalazeći blede ploče koje su kao magla lebdele iznad mosta. U visokim, oštro siluetovanim prozorina na sklopljenoj zaštitnoj kupoli iznad mosta počela se ukazivati zažarena masa zvezda.
     Silazeći sa drugog kraja mosta, Luna pusti da se njena ćerkica izmigolji i da otrči napred. Ostade na istom mestu, samo se okrete, da sačeka Džerušu; iskoristi te trenutke da se zagleda duboko u Jamu, i da joj oštri miris mora istera smrad one ribe iz nozdrva. Struje prošlosti i sadašnjosti sudarale su se u njoj kao najžešća plima, a podstruje su pokušavale da je usisaju. Zanjihala se, sklopila oči, onda se okrenula i pošla dalje u palatu. A smrad njene odeće ne postade ništa manji.
     Prkosila je i zimcima i letnjacima kad je, posle ustoličenja, prešla taj most i nastanila se ovde. Prošlost više nije bila nikakva opcija, ni za nju ni za ma koga drugog. Prošlost je nedohvatna u vremenu, kao more na dnu ove provalije. Luna može samo da ide napred, u Leto, i da se menja sa svetom.
     A baka je došla. Ona pokuša da ponovo uđe u ono osećanje sreće i uzbuđenja kojim je bila obuzeta kad je tu novost čula.
     Tamis iskliza iz Džerušinih ruku čim je sustigoše, i priđe da je uhvati za ruku. Ona spusti pogled na njegovu ručicu, tako malenu u njenoj, ručicu zlatastosmeđu u tako jakom kontrastu sa bledilom njene kože. Stisnu njegovu šaku blago, osmehnu mu se.
     "Gde je tata?" upita on. To je pitao svaki dan.
     "Ne može još da dođe kući", reče Luna. Davala mu je odgovor gotovo identičan, svaki dan.
     "Što ne može?"
     "Zato što ima mnogo da se uradi", promrmlja ona, kao i svaki put.
     "A zašto on to ne radi ovde?"
     "Ta-mi-se..."
     "Jer l' nas on ne voli? Je l' neće da bude ovde?"
     "Naravno da hoće." Ona skloni pogled, videći te dvorske zidove koje je Ukres poznavao znatno duže nego ona, i koje je sad toliko mrzeo da je između njih provodio što je mogao manje vremena. Prisili sebe da opet pogleda Tamisa i da se osmehne. "On tebe mnogo voli. On voli sve nas. Kad bude vreme za spavanje, doći će da ti odsvira neku pesmu... Jednog dana ćeš razumeti zbog čega je nama tako važno da dovršimo ovaj naš posao." Koji nikad neće biti gotov; ne za našeg života. "Nadam se da ćeš nam ti jednog dana pomoći da ga završimo."
     "I Ariel?"
     "Da, i Ariel."
     "Oću da pomognem." Malo je podskočio, okačinjući se o njenu šaku.
     "Znam." Klimnula je glavom, spustila pogled.
     "Jesi ti srećna, mama?"
     Opet ga je pogledala, uviđajući sa neočekivanim bolom da to pitanje za nju nema gotovo nikakav smisao. Ali za njega ima, i zato mu se ona osmehnu, pravim osmehom, koji je bio prepun one iste bezuslovnbe ljubavi koju je nalazila u njegovim očima. "Jesam, jesam. Kad sam s tobom i sa Arielčetom."
     "A sa tatom?"
     "Pa, da, i sa njim." Prigrlila ga je malo, u hodu, opet sklanjajući pogled. Zimačko osoblje koje se brinulo o palati i o stanovnicima palate diskretno je lebdelo na rubovima njenog vidnog polja, čekajući neki znak njenog interesovanja ili neko njeno naređenje dok je nastupala iz jedne ogromne, besciljne dvorane u drugu. Od prisustva tih ljudi osećala se nelagodno, i sad, posle toliko godina. Rođenjem je ušla u jedan svet u kome se svako sam brine za svoje potrebe i u kome malo ko ima u svom posedu više predmeta, ili više prostora za čuvanje tih predmeta, nego što može sa lakoćom upotrebiti.
     Arienrodina palata - ovo kao da nikad neće biti njena palata - mogla bi pokriti neko manje ostrvo u Nizvetrinskom arhipelagu, a svaka pojedina soba u njoj bila je puna čudnih i egzotičnih stvari napabirčenih iz cele Hegermonije: nameštaj, ćilimi, tapiserije, igračke, ukrasi, sve je to blistalo odasvud, poput bizarnih olujnih naplavina.
     Luna nije takoreći ništa od tih zatečenih stvari promenila; govorila je sebi da želi sve da sačuva za proučavanje, baš kao što je sačuvala sve druge predmete van-tiamatskog porekla koji su preživeli odlazak stranaca. Ali u tajnim mestima svoje duše znala je da ih ne dira zato što ih se plaši, boji se da povredi uspomenu na Arienrod...
     Tokom godina, navikla se da gleda Arienrodine stvari, baš kao što je oguglala na neodlučno ali preterano uslužno obraćanje dvorske posluge; doduše, kad god bi primetila da joj je suviše lagodno sa njima, trzala se kao da se budi iz nekog strašnog sna.
     Jedan čovek u uniformi gradskog policajca-patroldžije priđe joj sa puno poštovanja. "Damo Thalaso", promrmlja on, saginjući glavu. "Zapovednice..." nastavi, obraćajući se Džeruši starom titulom, koja je ostala na snazi prosto zato što niko nije smislio drugu. Nastavi da govori Džerzuši. "Narednik koji je na dužnosti dežurnog oficira dnevne straže zatražio je od mene da te izvestim da je uhapšena jedna osoba koja je nosila sakriven nož i pokušala da uđe u Palatu bez..."
     "Ne ovde, do vraga!" šapnu Džeruša oštro; a Luna se pored nje skameni. Džeruša mu pokretom pokaza da ode, i on posluša, napuštajući njihovo prisustvo uz jedno oštro, izvinjavajuće klimanje glavom.
     "Šta je to bilo, mama?" upita Tamis, čije lice se ispunilo zabrinutošću kad je video majčino zabrinuto mrštenje. "Je l' će neko da nas napadne?"
     "Neće, zlato moje", promrmlja ona gladeći ga po glavi i grleći ga. "Naravno da neće..." Povela ga je dalje preko dvorane, sve do širokog, povijenog stepeništa gde je Ariel čekala da ih požuri da što pre idu kod bakice.

     Odlazak Kraljice i njene dece Džeruša je gledala sa naletom iznenadnih emocija koji joj donese maltene fizički bol. Okrete se opet naredniku; izraz njenog lica postepeno se slegao ka gnevu. "Tako ti svih bogova, Školjni, zar nemaš dovoljno osećaja da ćutiš pred detetom, a da i ne pominjem - pred Kraljicom?"
     On načini grimasu i obori pogled. "Izvinjavam se, komandante. Ja..."
     "Bah, zaboravi to." Ovladala je sobom. "Ali, idući put imaj na umu."
     "Da, komandante." Digao je pogled; videlo se da mu je laknulo; a ona oseti, sa svoje strane, neko čudno olakšanje pri suočenju sa njegovim neutralnim pogledom. Bio je Tiamatovac, dakle, nije mu smetalo da slušđa naređenja jedne žene; štaviše bio je zimac, dakle nije mu smetalo da služi strankinji. Bar u obavljanju svog posla osećala se, ovde, manje tuđinkom nego u svom ranijem životu. "Kažeš da su ukebali tog čoveka - ili ženu?"
     "Jesu, komandante. Ženu... letnjakinju. Tvrdi da je čula glas Majke Mora kako joj naređuje da likvidira osobu koja se lažno predstavlja kao Kraljica." On načini zgađeno lice; nešto u njegovom glasu je govorilo da bolje ne možeš ni očekivati od tih letnjaka. "Držimo je u pritvoru."
     "U redu. Dobro. Sutra da si mi doneo kompletan izveštaj. I, bogova mu, gledaj da se ovo u što manjoj meri prenese u govorkanja."
     Klimnuo je glavom, i izveo ono što je kod ovdašnjih prolazilo kao salutiranje.
     Gledala ga je kako izlazi iz dvorane. Nekoliko dvorjana takođe je gledalo njegov odlazak; znala je da već šire govorkanja između sebe. Ironija, poznata Džeruši koliko i Kraljici, sastojala se u tome što su karbanški zimci bili Luni Svetlohodnoj verniji nego letnjački klanovi. Džeruša je nastojala da poštedi Lunu i njenu porodicu saznanja koliko, zapravo, ima religioznih fanatika, ljudi krutih i uskoumnih, među njenim narodom; ali u srcu je znala da joj je taj trud uzaludan. Luna je to takođe znala. Čula glasove koji su joj govorili da Majka-koja-je-more traži od nje da ubije Kraljicu? Džeruša odmahnu glavom. Do vragova, šta je nekim ljudima? Ona se doseti: pa i Luna tvrdi da čuje glasove koji je uče da krši sopstvene tradicije i menja svoj svet...
     Geja Džeruša uzdahnu, pogleda ka stepeništu kojim su Luna i njeno dvoje dece iščezli ka senovitim gornjim nivoima. Opet oseti nalet pomešanih emocija, na pomisao da bi se nešto moglo desiti toj dečici. Iznenadni, stomak-uvrćući strah od gubitka ubode je kao atentatorov nož. Ona voli tu decu kao da su njena sopstvena; a ako se ova njena najnovija trudnoća završi kao i one ranije, moglo bi se desiti da joj ova deca ostanu, zauvek, najpribližnija zamena za sopstvenu... Ali, ne, ona neće dozvoliti sebi takve misli. Ovog puta sve će ići dobro...
     Da je otišla sa Tiamata u vreme Promene, mogla je dobiti medicinsku pomoć; ali onda ne bi imala Miroea, ne bi imala nikakav razlog da želi dete. Čak ne bi imala ni razloga da nastavi da se bori protiv jednog sistema koji je prema njoj ispoljio samo prezir kad god je pokušala da živi punim životom, onakvim kakav je na raspolaganju svakom muškarcu u njenom narodu. Na planeti Novosklon od nje se očekivalo žensko ponašanje - udati se, gajiti decu, doživotno ostati u potčinjenom položaju u odnosu na muža. Ovde, na Tiamatu, mislila je da je najzad našla šansu da živi kao kompletno ljudsko biće. Ali kad je bilo prekasno da se predomisli, sudbina je izvela završni trik protiv nje. Zato ovog puta nije čak ni rekla nikome da je trudna - plašeći se: ako stvar učini realnom, učiniće sebe ranjivom.
     Pođe ka vratima, nastojeći da se otrese prišunjavajuće melanholije svojih misli; znajući da će je te misli dopratiti kući, da će ući u onaj prazan stan koji čeka na nju, dole, u Lavirintu Karbankla. Da, ona će pozvati Ngeneta, i neko vreme njegov glas će ispunjavati tišinu i potapati njene strahove. On glavninu svog vremena provodi izvan grada, nadzirući plantažu, eksperimentišući sa novom tehnologijom koju sibile i zimci stvaraju iz dana u dan... izbegavajući Karbankl. Ne nju. Ponavljala je to sebi mnogo puta, sve manje i manje sigurna da u to stvarno veruje, i sve bliža uverenju da je njeno ostajanje na Tiamatu bilo akt očajanja.

     Luna, stupajući u sobu, u prvi mah vide samo neočekivanu blistavost neba sa sunčanim zalaskom, kroz ovalni prozor koji je zapremao glavninu suprotnog zida. Žmirkajući, nađe siluetu bakinog lica; žmirkajući još malo, popuni je crtama, a baka se u taj mah okrete ka njoj. "Baki..." promrmlja ona i stade. Kako si toliko ostarila?
     Njena uspomena na baku nije je pripremila za ovu pogrbljenu, zbrčkanu ženu, ovu staru ženu sa kosom belom kao sneg i kožom toliko providnom da se činilo da je svaka vena vidljiva. Luna jeste pamtila ženu sede kose, ženu čije je lice izbrazdano proticanjem vremena i dejstvom vremenskih prilika; ali, ženu snažnu, vitalnu, punu života, koja je čuvala dvoje dece koja su rasla - a to su bili Luna sama i Ukres, njen rođak-siroče - čuvala ih dok je Lunina majka bila na moru, sa ribarskom flotom... Prošlo je samo osam godina.
     Ali, ne. Osam godina za nju, ali ona je bila i u svemiru, pa je izgubila dodatnih pet godina iz života svih onih koje je volela, zbog efekata vremenske dilatacije tokom putovanja. Za bakicu, minulo je skoro četrnaest godina od kad je Luna zaplovila sa njihovih ostrva, za Ukresom, u nepoznato.
     Radost ispuni lice njene bake sada, kad je opet videla svoju unuku, i kad su njeni praunučići potrčali da je zagrle i poljube. "Luno..." Ona diže ruke, boreći se da ustane sa sofe obložene jastučićima. Ali dok je ustajala, njen izraz lica odjednom se promeni, i ona pognu glavu. "Htedoh reć', Damo..."
     "Baki", reče Luna opet, nalazeći svoj glas, prilazeći hitro da dohvati baku za ruke i uspravi njeno uzdrhtalo telo. "O, baki..." Luna je zagrli čvrsto, osećajući lomnost tih ptičjih kostiju, a ne onu upamćenu solidnost bakinog tela; dokaz, dakle, onog što su joj oči pokazale. "To sam ja. Meni ne moraš da se klanjaš." Najednom se osećala opet kao cura od sedamnaest leta, nimalo starija nego onog dana kad je pošla iz svog doma... a tad se osećala kao da joj je opet dvanaest, ili pet...
     Babine šake je stegoše čvrstom snagom koja se od tog tela baš ne bi očekivala, i odmakoše je na daljinu pruženih ruku. "Ti si Thalasina izabrana, ti govoriš za Nju", reče, uzvraćajući Lunin pogled očima koje nisu izgubile ništa od one jasne usmerenosti koju je Luna pamtila. "A ja te odgajila, dete moje. Čast mi je što mi se to dalo. Ti ćeš mi svakako dozvoliti da čast i pokazujem, na taj način što ću se tebi obraćati sa poštovanjem, kako dolikuje."
     Luna ćutke klimnu glavom, još i sad uhvaćena u vakuum vremena i daljine koji ih je rastavljao tako dugo. "Drago mi je da te vidim", prošaputa, osećajući kako soba klizi nazad u fokus, čujući opet ciku i čavrljanje svoje dece. Pokuša da ih stiša, rasejano, neuspešno.
     Baka ih opet zagrli, sijajući od sreće, ali nesigurna na nogama pod njihovom željnom navalom. "Kakvo ste mi divno iznenađenje ti i Ukres dali, da zagrejem ove moje stare dane, da Promena lakše padne jednoj staroj ženi."
     "Baki, nisi ti stara", reče Luna; čujući kako te reči odzvanjaju falš, pomišljajući da je bolje bilo da ništa nije rekla, i vodeći bakicu nazad ka sofi. "Jesi li gladna? Koliko dugo si već ovde? Da li su se brinuli za tebe...?" Žurila je dalje, spotičući se kroz nezgodne trenutke bolnog osmeha svoje staramajke.
     "Jesu, jesu", reče baka. "Jedna dobra žena Leta, sibila..."
     "Klavali..."
     "Da, bila je vrlo ljubazna, dovodila je decu. A oni, kako ih zovete? Momci?"
     "Sluge", reče Luna, obarajući pogled.
     Bakine obrve se uzviše. "Hm, da, pa oni su bili veoma uviđavni, za zimce. Jesu li svi oni ovde zimci? Zašto si ovde, okružena tim narodom, umesto svojim?"
     "Pa zimci su isti kao letnjaci, baki", odgovori ona, osećajući maleni ubod nestrpljenja. "Ljudi su, jednako kao mi. Slatko i kiselo, pomešano, kao ostrvljani. Ima ih koji su čak sibile..."
     "Tako mi je Klavali rekla", reče bakica, vrteći glavom. "Kaže, njen zavetovani je zimac, a sibil! To ću verovati kad ga vidim." Skrsti u krilu šake sa čvornovatim zglavcima, poče njima gnječiti nabore na svom teškom džemperu.
     "Da, baki." Luna se opet osmehnu, u znak kapitulacije, gledajući kako se dečica pentraju babi u krilo, što nije moglo bez kikotanja i guranja i borbe za položaj. Videla je sebe i Ukresa tu... osetila da uspomene započinju bol u njoj. "Baki... kako je mama? Gde je? Zašto nije došla s tobom?" To pitanje je silom izgurala iz sebe, plašeći se odgovora, isto kao što ga se plašila već osam godina. Bila se svela na nadu da njena porodica smatra da je ona, Luna, poginula, i da prema tome niko neće saznati koliko stvarno košta ovaj novi život, ovo časno mesto na koje se popela. Ipak je u svojim najtamnijim noćima bila sigurna da njena majka, nekako, zna.
     "Luno", promrmlja baka, dižući pogled sa dva mala, zadovoljna lica nagurana uz nju, "ne umem ovo da kažem nikako osim loše..."
     "Ona zna, je l' tako?" reče Luna, ne uspevajući da zaustavi te reči. "Zna sve, i zato neće da dođe, čak ni da vidi moju decu..." Deca digoše iznenađene poglede ka njoj, čujući tu neočekivanu promenu u njenom glasu.
     "Luno", prekide je baka. Oči su joj se punile iznenadnim bolom i od toga postajale starije, tako da su dolazile u sklad sa licem. "Tvoja majka je umrla."
     "Šta?" reče Luna. Oseti da joj kolena popuštaju. "Šta? Ne. Kako? Kada..." Potonula je na jedan naslonjač, imitaciju imperijalnog, koji se prosto utisnuo iza njenih kolena kad je pružila ruku da nađe neki oslonac.
     "Bila je nesreća, pad... pre otprilike tri godine. Okliznula se na keju dok su istovarali ulov. Udarila je glavom o kamen. Mislili smo da joj neće biti ništa, ali u vreme ručka, u dvorani, postala je sanjiva... Znali su da je to loš znak, i pokušali su da je održe u budnom stanju. Ali nisu uspeli, zaspala je. I nije se nikad probudila." Bakine oči se zamagliše od jada; prigrli jače decu, koja su zurila gore u nju, očima raširenim, u kojima se videlo samo polovično shvatanje. "I tako je Majka Thalasa uzela oboje moje dece nazad, na svoje grudi..."
     "Potres mozga?" reče Luna, glasom čija oporost iznenadi i nju samu. Sad ju je tri para očiju gledalo bez razumevanja. "Imala je samo potres mozga. Mogla je biti spasena..."
     "Bila je to volja Thalasina."
     "Nije!" Glas joj se dizao, jad i uskraćenost bili su okidač za gnev. "Da smo imali u svojim rukama tehnologiju stranaca, ni jedno ni drugo od tvoje dece nije moralo umreti. Ukresova majka nije morala da umre na porođaju..."
     "Prestani s tim, Luno!" Mrštenje još više produbi bore na bakinom licu. "Šta to govoriš?" Glas joj poče drhtati. Odmahnu glavom. "Znači, istina je..." Lice joj se punilo drugom vrstom jada. "Više ne radiš po Njenoj volji. Ali ti si Letnja Kraljica, Luno - Thalasina izabranica. Nije prekasno da opet čuješ Njen glas..."
     "Ne razumeš", reče Luna odmahujući glavom. Šake je, u krilu, stisnula u pesnice. "Ko ti je to rekao, baki? Ko te je doveo? Kako si doputovala sa Neita, ako te nije moja majka..."
     "Ja sam je uvela u Palatu", reče jedan glas mirno, iza Luninih leđa.
     Luna se okrete, ustajući, i vide da Kapela Dobraventura stoji u vratima. Bila su to vrata sa gornje strane lučno zasvođena u vidu reckave ivice pljosnate školjke zvane 'kapica'. U njima je Dobraventura izgledala uramljena. Kao portret. Kosa, dobrim delom seda, upletena u kike, a one namotane kružno oko gornjeg dela glave, kao kruna; lice stegnuto u veštičji čvor zlobe i zadovoljstva.
     "Poslala sam moje ljude po ostrvima, da nađu u tvom klanu nekoga ko bi možda i sad mogao da te prizove pameti i stvarnim dužnostima Letnje Kraljice."
     "Bili su veoma dobri prema meni, Luno", reče bakica, sa blagom čvrstinom. "Doveli su me ovamo, toliki put, da budem kod tebe. Treba da razmisliš o njenim rečima."
     Luna stisnu usne. "A, pa ti si morala žestoko da se potrudiš oko ovoga", reče Kapeli Dobraventuri. "Sigurna sam da će te Thalasa nagraditi po zasluzi." Pogled joj bejaše hladan kao more.
     Mrštenje Kapele Dobraventure se produbi. "Možda je tebi već pokazana posledica jeresi koju činiš u ime naše Gospe."
     Luna se ukruti. "Šta ti to znači?"
     Kapela Dobraventura pognu glavu. "Udes tvoje majke. Možda je to bila presuda."
     Luna oseti vrtoglavicu: krv joj je padala iz lica. "Nisam ja kriva za smrt moje majke!" Čak i baba ustade na noge, ostavljajući decu, isprevrtanu, raširenih očiju, na širokoj naslonjači.
     "Nisam to ni rekla." Kapela Dobraventura diže ruku, u znak protesta ili upozorenja. "Samo sam htela da nagovestim..."
     "Da jeste moja krivica! Ko si ti da se guraš u moj život, gde nisi pozvana? Napolje! Ostavi me na miru!" Lunina šaka nađe jednu glatku skulpturu prividno isklesdanu od leda, na stočiću pored nje; ščepa je i zavitla ka vratima. Statua se raspršta, komadići kristala poleteše na sve strane. Deca povikaše od iznenađenja i straha. Luna se osvrte, da vidi da li je s njima sve u redu, a onda opet pogleda ka vratima.
     Kapele Dobraventure tu više nije bilo. U hodniku, navrh stepeništa, stajao je samo jedan poslužitelj, zimac, podsmešljivim žmirkanjem prateći nagli odlazak letnjakinje. "Ti..." povika Luna i glas joj zape. "Beži odatle!". On se okrete; taj smešak je već spadao sa njega. "Razumem, Vaše Veličanstvo." Hitrim trčkaranjem nestade sa vidika.
     Stajala je i zurila za njim. Vaše Veličanstvo... Pa on uopšte nije video nju, nego je video sliku one aveti koju ona nosi na licu, osetio je to isto u njenom besu... Ponekad su je zimci, poslužitelji, oslovljavali na taj, stari način, kao da ona nije Letnja nego Zimska Kraljica: to se dešavalo kad bi ih grdila strogo i oštro. Pogureni, izmičući se, ispoljavali su strah kao da je pred njima ona čiji bes je smrtonosan poput mraza.
     Ali Ariška je mrtva... kao što je mrtva i Lelark Svetlohodna, žena sa kosom boje peska i sa mirisom mora, koja je njihala u naručju jedno pospano dete, pored vatre, tako davno, davno. Obe su mrtve. A ona je Letnja Kraljica.
     Odmahnu glavom, pritisnu na usta prste lišene nerava, postajući svesna da se Ariel i Tamis čvrsto drže za nju, da su zagnjurili svoja mala lica u njenu odeždu od tkanine kućne izrade - da njihovi glasići slični glasovima morskih ptica kliču da se ne brine. Oni nju teše, treba im uteha s njene strane. Ona pusti da joj šake padnu do njihovih malenih ramena, oseti kako napetost počinje da popušta u tim malim telima, i u njenom takođe; poče im blago trljati leđa. "Sve je u redu, zlata moja", progunđa, čujući da joj se glas i u tome spotakao. "Zašto ne povedete bakili na večeru, dole. Tako dug put je prešla..."
     "Al' i ti da dođeš!" "Ja bez tebe neću da idem..." Deca su se uhvatila za njene ruke, stežući jače nego dosad; oči su im bile ispunjene potrebom; ona najzad klimnu glavom. "Dobro, u redu... idemo svi." Osvrte se da pogleda svoju baku, ali onda okrete leđa da izbegne taj pogled i tu pruženu ruku. Videla je saosećanje te stare žene, tugu, zabrinutost, želju da opravda nju, Lunu; i sve to videvši, osetila je naviranje suza. Ako bi sad dozvolila sebi da prihvati tu ruku, postala bi i sama, opet, dete; ali to nije mogla sebi da dozvoli. Pođe napred, gledajući dole, videći svoja stopala kako se premeštaju jedno po jedno i vode je iz sobe, hodnikom, niz odjekujuće stepenište.
     Ukres Svetlohodni Letnji - rođak, muž i družbenik Letnje Kraljice - iskorači tiho u noćno osvetljenu poznatost Olivinske. Raniji njen naziv bio je 'Plava uličica', kad je na vlasti bila Zima i kad su plavo uniformisani van-tiamatski policajci imali ovde, u ovim prastarim zgradama, svoj štab. Tada je Ukres izbegavao ovo mesto; sad je praktično stanovao u njemu. Otpoče svoju noćnu šetnju ka izlazu iz uličice, šetnju koja ga neizbežno mora odneti do Palate ma koliko sporo koračao.
     Osam godina je prošlo, a on još mrzi taj dvorac i trudi se da izvan njega provede što je moguće više vremena. Ali, svaki put se na kraju dana ipak u Palatu vrati, zato što je tamo Luna koja ga čeka i koju on voli, kao što ju je uvek voleo, kao što će je uvek voleti. Ona je deo njega, u istoj meri kao i njegova muzika, i njegova duša - dve stvari koje je Ariška od njega ukrala, a Luna mu ih vratila. Život se nastavio, zasluživao to Ukres ili ne. Čekaju ga i njegova deca, živi dokaz njihove ljubavi, tamo, među ostacima i uspomenama.
     "Zdravo Ukrese!"
     Stade, pogleda u pravcu blistavo osvetljenih ulaznih vrata i figure ocrtane tim sjajem.
     "Slavimo! Aj' mi budeš gost. Dužnik sam tvoj, pomog'o si kod sibika..."
     Sad je prepoznao taj glas; oči mu se ispuniše starim/mladim crtama lica Kirarda Seta Dalekoputova. Kirard je stajao na ulazu u jednu tavernu zvanu 'Stari dani', koja je svojevremeno bila jedan od najbujnije ukrašenih i najskupljih kockarskih 'paklova' u Ulici. Sad je ta oprema ležala hladna i tiha, a među njenim duhovima sedeli su preostali pripadnici Ariškinog plemstva, ispijali čaše u slavu svojih uspomena, bacali kockice od kosti - a to su im sada i bila gotovo jedina preostala zadovoljstva, ne računajući seks i upadljivo izobilno trošenje novca.
     "Šta proslavljate?" upita on, radoznao ali i podozriv, zakoračujući na svetlost. Stari miljenici stare Kraljice poznavali su ga itekako dobro, bez obzira da li mu je to sad bilo povoljno ili nepovoljno. On oseti bogati miris tek pečenih kolača, začu i druge glasove kako ga pozivaju po imenu. Priča i smeh prosipali su se pored njega, na ulicu; neko prebira po žicama mindele, virtuozno vešto; pa, čuju se i doboši, zviždanje, glasove koji pevaju.
     Dotače kesu na svome opasaču. Sviralu uvek nosi sa sobom; uvek je govorio sebi da se nikad ne zna kad će iskrsnuti slobodno vreme za vežbu ili prilika da zasvira... ali zapravo mu je služila više kao talisman, kao što sibilama služi njihov trokraki znak; jer, počela mu je bivati simbol za jedan viši poredak stvari, koji je kroz muziku prvi put otkrio - za jednu veću istinu, koju muzika nikad ne izneveri. Rad sa Sibilskim koledžom pokazao mu je krasote matematike i fizike; kako te dve nauke leže u tajnom srcu svega, pa i muzike. Svakog dana otkrivale su mu se nove facete tog univerzalnog poretka. U poslednje vreme koristio je svaki slobodni trenutak za studiranje matematike, doživljavajući čistotu zadovoljstva koju nikad ranije nije našao ni u čemu drugom, osim u svojoj svirci...
     Sad ga muzika povuče, odjednom neodoljiva. On uđe u blistavo osvetljenu unutrašnjost krčme, a Kirard Set mu ugura u ruku kristalni vrč pun vina. "Slavimo odluku da se nova željezara diže na zemlji Dalekoputova", reče, smeškajući se. "Imamo stvarno neverovatno kraljičence, znaš..." Obuhvati Ukresa jednom rukom oko pleća. Ukres se odupre impulsu da je, sleganjem ramena, zbaci. "Ali ti to naravno znaš bolje nego iko... Je li, kako je ona uopšte uspela? Kako je... Ali, nema veze, tvoje usne su zapečaćene poljupcem." Kirard Set napući usne i ćušnu Ukresa pesnicom u rame.
     Ukres poteže vino, svojski, vino uvozno, tuđinsko, preostalo iz ranijih vremena. Plemići su, pre odseljenja stranaca, nagomilavali zalihe takvih stvari, kao i tehnologije. Hegemonija, bar, nije uspela da im pokvari vino, mada je 'ubila' sav napušteni hardver. Ukres sede za jedan sto; tamo ga je Kirard poveo, a Ukres je za njim pošao bez primedaba. Nekadašnja zona za hologramske igre sad je bila pokrivena drvenom pločom, i nekakvom tapiserijom koja je svojevremeno visila kao draperija na prozoru otmene unutargradske vile nekog tuđinskog zvaničnika.
     Ukres je proučavao nasmejano lice Kirarda Seta i pitao se šta se zapravo događa u tom umu. Po svemu sudeći, malo šta, zaključi on. Ponašanje Kirarda Seta oduvek je smatrao ili neprijatnim, ili nedokučivim. Ali jedna stvar bila je jasna: Kirard Set i još neki raniji 'plemići' veruju da je Letnja Kraljica ista ona žena, bukvalno, fizički ista, koja je vladala i Zimom; da je Arienrod nekako prevarila letnjake, Hegemoniju, i samu Smrt, da bi nastavila da vlada svojim svetom i ide za svojim zakletim ciljem: nezavisnošću od inostrane kontrole.
     Ukres uzdahnu i odluta pogledom. Na drugoj strani prostorije vide Danakil Lua Dalekoputova koji je tu bio sa ženom i detetom; držao se odvojeno i izgledao kao čovek kome je nezgodno. Merovi je spavala u njegovom naručju. Ukres oseti uvrtaj krivice: pa, njega čeka njegova porodica, u Palati. Danas se na Koledžu zadržao predugo, duže nego obično, zanet u svoje studije. Njegova deca verovatno već odavno spavaju. On strese glavom, spuštajući pehar vina. "Ne mogu da ostanem." Poče ustajati.
     "Ukres!" Po imenu ga je pozvao neki ženski glas, a jedna ruka ga je uhvatila za mišicu dok je ustajao. "Dragi, ne možeš tako rano da nas ostaviš. Više te uopšte ne viđamo dovoljno." Šelahija Lepoostrvska je malo povukla trake na prsima njegove košulje, razvezala ih, i košulja se napola otvori. On dohvati njenu draguljima ukrašenu šaku i skide je sa prsa svoje košulje kao kakvog insekta.
     Trzajem je oslobodila ruku iz njegovog zahvata. "Uuuu, al' je nas 'teško dobiti'", reče, uzvraćajući na njegovo mrštenje svojim, jednakim. On primeti da su se bore na njenom licu produbile tim mrštenjem.
     "Znaš da to više ne radim", reče on, trudeći se da zadrži neutralan ton glasa, ali i podsećajući sebe da u ovom, Novom Tiamatu, Šelahia Lepoostrvska kontroliše rudna nalazišta koja će uskoro biti potrebna za još jednu željezaru. On sebi ne može dozvoliti da je uvredi olako.
     "Znam, šećeru, ali se neprestano nadam. Kako smo se lepo svi zabavljali, dok je bila ona... Ne razumem - to je jedna stvar koju ne razumem. Zašto više neće da te deli sa nama?" Okrete se da pogleda Kirarda Seta, šireći prste na način koji je njoj zamenjivao sleganje ramenima. "Imaš li ikakvo objašnjenje, Kiri?" Na to 'Kiri' odmahnu glavom, zboravajući usta da se ne bi glasno nasmejao. "Otkad je bila Promena, ona prosto kao da nije ista žena." Zakikota se svojoj pijanoj šali, izazovnom delovanju situacije u kojoj niko ne zna gde leži istina ispod svetlucave vode njenih fantazija. "A? Je l' ista, dragi?"
     "Sama si rekla", odreza Ukres, gubeći strpljenje. "To nije ista žena. Ova je moja zavetovana - moja supruga. A ja sam se bio zaputio baš kući, mojoj ženi i deci." Okrete joj leđa, pođe ka vratima.
     "Deci - čijoj, medenjačiću?" Te reči mu se zariše u leđa.
     Okrete se silovito nazad ka njima, vide da su se okrenuli i Danakil Lu i Klavali, i da oboje zure, čak sa onog kraja prostorije; vide kako Kirard Set ustaje, hvata Šelahiju za ruku i mrmlja: "Nemoj sad, bogove mu božije..."
     "Pa, šta? Čija su to deca?" povika ona, stojeći i klateći se na nogama, apsurdno obučena u odeću drugog sveta i drugog vremena. "Odakle joj ta deca? Ne liče na tebe! I zašto im nije dala posebna imena, obredna, ako ih je začela u Noći-pod-maskama? Čak i letnjaci govore da..."
     Nije ostao da čuje šta govore čak i pripadnici njegovog naroda. Njegov narod... Uvuče ruku pod košulju, odmičući dugim koracima po Ulici gotovo pustoj, pokušavajući da napipa hegemonijsko odlikovanje koje je uvek nosio: poklon koji je njegova mater dobila od onog muškarca koji je bio njen izabrani, u noći kad je on, Ukres, 'veselozačet'... Taj čova, njegov otac, van-Tiamatovac bejaše; a Ukres nikad ne oseti da je stvarno kod kuće u letnjačkim provincijama, među tim praznovernim, tehnofobičnim narodom. A kad je Luna pogazila zavet koji mu je dala, i otputovala da postane sibila, Ukres je pobegao u Karbankl. Tad je verovao da će među zimcima i tuđincima naći svoju pravu pripadnost. Ali, našao je Arienrod...
     Sada je, ipak, Luna opet njegova, uprkos svemu, zbog svega. Dokaz su deca... Zašto im je dala onakva imena? Trebalo je da dobiju specijalna imena, svetkovinska... I njegova majka, i Lunina majka doputovale su na onaj prethodni Festival, kad su brodovi hegemonijske Skupštine došli u jednu od svojih periodičnih poseta ovom svetu, i kad je Karbankl postao mesto gde se sve granice poništavaju i gde svako može, tokom jedne noći, da proživi sve svoje maštarije. Deca začeta u Festivalskoj noći smatrana su taličnom i blagoslovenom: davana su im posebna, simbolična imena da bi se označio taj njihov jedinstveni status. Takva imena dobili su i on - Ukres, 'iskra', 'varnica' - i Luna, što znači Mesec ili Selena, i Sudba - dakle 'sudbina', 'fatum' - Rejvenglas. Po tome se znalo da su 'veselozačeti'.
     Kao odrastao čovek, više puta je poželeo da nekako odbaci teret tog ritualnog imena, a ponekad se osećao i postiđeno dok ga je izgovarao. Svejedno, nije ga promenio; znao je da nikad i neće, jer je ono, ipak, simbol svega onog što on jeste, njegovo duhovno nasleđe.
     Luna je, kao majka, imala privilegiju da odredi imena njihove dece. Ali nije im dala imena koja bi bila ritualno podesna za blizance začete u Noći Svetkovine; umesto toga, dala im je imena za koja Ukres nije bio siguran da ih je ijedan Tiamatovac ranije nosio. Nikada je nije pitao za razlog - nije, zato što se plašio da pita, priznade on sebi ljutito; a plašio se zato što je znao da je u Noći-pod-maskama Luna bila sa drugim muškarcem, sa strancem - bio je to neki karemovski policijski inspektor, čovek koji mu je pomogao da Luni uđe u trag.
     Ariel je ličila na majku; toliko, da je Ukres ponekad, gledajući je, video Lunu iz svog detinjstva, onu malu devojčicu Lunu koja je trčala po zlatnim plažama sa njim, trkala se sa pticama, nasmejana, živa. Ali Tamis... pa, i taj dečko donekle liči na majku, ali je tamnije puti nego što bi ijedno tiamatsko dete smelo biti... tamnoput je kao Karemovac. Ukres opet dotače medalju koja mu je visila oko vrata. Njegov otac je bio upola Karemovac; pa, i njegova, Ukresova, koža je prilično tamna, za tiamatske pojmove. Na šta je ličio taj inspektor, Ukres nije znao, nije ga nikada video; onda je taj čova odleteo u svemir sa ostalima, i gotovo. Međutim, u licu svog sina nije uspevao da vidi baš ništa svoje, ma koliko Luna insistirala na sličnosti. Pokušavao je da ne razmišlja o tome, pokušavao je da ne dozvoli da se njegova sumnja ikada primeti... On voli svoju decu. On voli svoju ženu. Zna da oni vole njega. Zajedno, on i Luna grade novi život, budućnost za sebe, ali i za svoj svet.
     Pa zašto, onda, zašto ima utisak da mu je svakim danom sve teže da se popne ovom uzbrdicom?

     Luna je stajala sama u odaji na samom vrhu Palate, i ujedno na samom vrhu grada. Na ovom svetu niko, u njenom životnom veku, neće moći bliže da se primakne dohvatanju zvezda. Bejaše noć, pozna; ona je izgubila predstavu koliko je sati, pustila je sebe da pluta, bolno željna sna ali bez snage da oslobodi ovaj dan i ode u postelju.
     Baci pogled kroz providnu kupolu oko sebe, ka moru. Površina morska bejaše mirna noćas, mračno ogledalo za zvezdama nakrcano nebo. Lice okeana vraćalo je njen pogled nazad, odbijalo je sve pokušaje pronicanja u njegove dubine i razotkrivanja tajni tamo skrivenih. Istinu zna jedino ona: da skriveno srce sibilske mreže kuca ovde, u tom moru, ispod nje; da tanani telepatski pipci sibilskog uma odavde sežu do nebrojenih svetova širom galaksije. Samo ona zna. A nikom ne može kazati...
     Neočekivani pokret naruši balans mora i neba: ona ugleda mere, čitavu jednu mersku koloniju, kako proslavljaju ovu savršenu noć, kao da su ih njene misli navele da se materijalizuju. Sibilska mreža je Luni dala zadatak da se brine upravo o bezbednosti mera; a ta bezbednost bila je u nekoj vezi, zasad Luni još ne sasvim dokučivoj, sa bezbednim životom ovdašnjeg naroda i uspešnim radom sibilskog uma. Gledala ih je kako se kreću, veseli i neozbiljni, između dva sveta, u zvezdanoj mreži; zapanjena gracioznošću njihovom, divotom, kao i uvek, do te mere da je za trenutak zaboravila i da žali za prošlim i propuštenim.
     Po tradiciji tiamatskog letnjeg naroda, meri su Thalasina deca, svetinja su; Tiamatovci su mnogo vekova živeli u mirnoj koegzistenciji sa merima, sve dok Hegemonija nije pronašla ovu planetu. U narodu ima nebrojeno mnogo priča o merima koji su spasli ovog ili onog mornara koji je pao sa broda, ili proveli neku lađu kroz podmukle grebene blizu nekog ostrva; meri su spasli i njen život, jednom.
     Ali stranci jesu došli, i periodično dolaze već više od hiljadu godina, stalno željni vode života. Sibilski um je trpeo neku štetu zbog pogibije mera; najzad je, posle mnogo vekova stradanja, posegnuo i obratio se njoj, samo njoj, nijednoj drugoj sibili u celoj mreži; njoj je poverio dužnost da zaustavi pokolj, da spase i mere i sibilstvo, da izmeni budućnost svog naroda i, možda, nebrojenih drugih naroda. Sibilski um ju je prinudio na poslušnost... prinudio da postane Kraljica. Posle toga, ostavio ju je da se sama bori kako zna i ume, gonjena unutrašnjom prinudom od koje nikad nije imala mira; a ona se mogla samo nadati da volju sibilske mašine ispunjava kako treba.
     Pogleda dole, izoštri sliku odaje u kojoj se nalazila; slike noći najednom su izgubile svu lepotu. I šta vide oko sebe: olujne naplavine svog života, projekte odložene na neodređeno vreme ili jednostavno napuštene zauvek, iako se ne tako davno nadala da će ih ostvariti, za sebe, iz ljubavi a ne iz dužnosti. Hrpe knjiga iz Arienrodine biblioteke, većinom na jezicima koji su njoj nepoznati, ali sa mnogo trodimenzionalnih vizija života na drugim svetovima - koliko je čeznula da ih čita! Delovi dečjih igračaka, koje je sama izdeljala od drveta ali još nije stigla da ih sklopi; telo jednog dopola naštrikanog džempera, koje se već uveliko paralo; odevni predmeti za decu, ali samo napola dovršeni i onda ostavljeni tako dugo da su sad nedovoljno veliki jer su u međuvremenu porasla... Leže tu i fragmenti Arienrodine prošlosti, toliko slične njenoj sopstvenoj od koje nije sačuvala nikakav predmet za uspomenu. Ponekad je počinjala da zamišlja da te stare Ariškine stvari koje sad lagano blede jesu, zaista, njene sopstvene, ili da ih je ostavila sama sebi u nasledstvo...
     Njeni očni kapci se sklopiše. Tama se odmah popuni dnevnim uspomenama, podseti je da ovde stoji, svojom tugom obuzeta, već dugo i predugo. Pa, nije sišla ni da poljubi decu za laku noć. Ne može više da se suoči sa upornim pogledom svoje babe, niti da prihvati ijednu reč sumnje, ni promrmljanu, ni pogledom nagoveštenu. A Ukres nikako da se vrati, nema ga baš ove noći od svih noći, ne dolazi svojoj razočaranoj deci; a ni njoj, sad kad joj je toliko potrebno da s njim razgovara.
     Šakom se pogladi po trbuhu, jer, pomišljajući na svoju decu, setila se i kakav je osećaj bio nositi život u sebi; kakva radost, čudesnost, sumnja. Neočekivano materinstvo otvorilo joj je novi pogled na budućnost, dalo joj snagu da se čvrsto drži svojih uverenja uprkos furioznog navaljivanja Kapele Dobravernture sa tim teorijama da ona krši Daminu volju... da se drži i pod naletom sopstvene sumnje, neubeđenosti jedne devojke od sedamnaest godina koja je tek pokušavala da smisli kako da popravi čitav jedan svet, a još nije umela da popravi ni jedan međuljudski odnos.
     Tada joj je bilo očajnički potrebno da veruje da sve to vredi truda. Osećaj života unutra, u njoj, pomogao je da poveruje da ipak postoji neka budućnost za koju se vredi boriti. Ali, bilo joj je tako silno potrebno da u to ubedi i Ukresa... pa ipak, sve to vreme tajno se pitala nije li u njenom stomaku dete jednog drugog čoveka.
     Ustade sa kauča, nemirna, protrlja šakama lice, a duh jednog stranca tamnih očiju zašaputa kroz njen um... istovremeno se neki čudnovati osećaj zače u dubini njenog stomaka, nešto nalik na trudnički jutarnji nagon na povraćanje. Kao da se nešto u njoj odvojilo, pa sad pada u dubine, i vuče njene misli sa sobom, vijori njima, to je pad u drugu realnost - transfer, pomisli ona, odjednom prepoznajući taj osećaj. Ali niko nije ništa rekao, a kamoli postavio Luni neko pitanje. Ona dohvati sibilsku medalju sa tri radijalna kraka, osećajući kako je šiljci na krajevima ubadaju u prste; oseti da joj se ruka u sred tog pokreta zaustavila, jer je sibilska ukočenost već nastupila. Pozvalo ju je. Transfer zahuja oko nje kao crni vetar, i odnese je sa sobom.
     Žmirkajući, ona vide novu svetlost, kroz tuđe oči - neka druga sibila, na nekom drugom svetu, koja sad gleda kroz njene oči i vidi nebo gusto ispunjeno tuđinskim zvezdama... Njene nove oči su se već fokusirale na onoga koji, tamo, čeka da joj postavi pitanje; ona oseti da se njeno pozajmljeno telo, ono na drugoj planeti, trza iznenadnom nevericom pred prizorom jednog lica koje osam godina nije videla uopšte, osim u snovima.
     Bi-Zi Gundalinu stoji pred njom kao vizija iz prošlosti, lice mu je umorno, izmoždeno, očajno, oči su mu kao da ga aveti pohode... takvog ga je baš i videla prvi put, u beloj divljini Zime... Čovek čija je potreba postala njen spas; čovek koji je postao njena kotva u moru, njen vodič... njen neočekivani ljubavnik, tokom samo jedne noći izvan vremena. Čovek koji je posle otišao sa svim ostalim van-Tiamatovcima, kad je bio njihov Konačni odlazak, a njene tajne nije odao. Nju je prepustio budućnosti, ali joj je prvo pomogao da se za tu budućnost izbori; ostavio ju je u rukama jednog čoveka, ali mu je prvo pomogao da Lunu još jednom učini svojom... ostavio ju je... Ostavio ju je.
     "Luno?" reče Gundalinu tiho. "Jesi stvarno ti?" Njegovi prsti dodirnuše je po obrazu; a njegov tamni pogled zadivljeno je tragao po njenim očima, kao da prisustvuje ostvarenju nekog čuda.
     "Ja sam..." šapnu ona, osećajući da se telo koje je zarobila sad napreže od želje da dodirne Gundalinua, da proveri koliko je stvaran. "Bi-Zi!" Vide da se malčice trgnuo, a onda osmehnuo kad je tako uzviknula inicijale njegovog prvog i srednjeg imena. Kako si me doveo ovde? Gde si? Šta nije u redu...? "Šta... hoćeš od mene?" Izguravala je te reči silom, između usana odrvenelih, nereagujućih; transfer joj nije dozvoljavao nikakav drugi razgovor sa ovim čovekom, iako ga nije videla toliko dugo. "Molim... daj mi još informacija?"
     Obliznuo je ispucale, krvave usne, progunđao nešto što nije razumela. Onda: "Ovde... ovde sam. Na Četvrtoj. Na jednom mestu koje se zove Vatreno jezero." Provuče prste kroz odvratno prljavi zamršaj kose. "Treba mi pomoć. Nešto mi stalno iskrsava u glavi, pa..." Zaćuta, obrisa usta nadlanicom, prodrma glavom žestoko, kao da može na taj način da izbaci ono što mu smeta u očima. "Sibil sam, Luno! Jedna osoba me je zarazila, i to ova žena ovde, koja me sad gleda da bi me ti videla. Nije trebalo da ona postane sibila... poludela je." Vidno proguta knedlu. "Mislim... mislim da i ja ludim. U klopci sam ovde, ne uspevam da dobijem pomoć ni od koga. Kaži mi kako se kontroliše transfer! Kad god čujem ma kakvo, ma čije pitanje..." Glas mu se prelomi; ona vide golo očajanje u njegovim očima.
     "Sibil..." Njena neverica pretvori se u saosećanje: setila se svog ulaska u sibilstvo, onih trenutaka kad se bioinženjerisani virus širio kroz njen organizam kao požar; koliko bi strah i gubitak orijentacije tada bili veći, da uz nju nije bio neko spreman da je smiruje i vodi. "Ne plaši se", prošaputa ona, sva u bolu. "Znam te... znam da je..." pozajmljene šake trzale su se nemoćno uz bokove, odbijale su da je poslušaju, a njoj se vrati uspomena da je iste ove reči već jednom izgovorila, zureći u iste ove oči. "...najfiniji, najplemenitiji, najotmeniji čovek koga sam ikada upoznala... sigurno bio sudbinom namenjen za to. Sigurno si, na neki način, izabran..."
     Kao što sam i ja na neki način izabrana. Ona duboko udahnu, boreći se da oslobodi vidno polje od uspomene na njegovo lice pre osam godina; da se ne seti šta je ispunjavalo njegove oči kad mu je to govorila tada. Da se ne priseti kako su je njegove ruke zagrlile i pritegle uz njegovo telo, kako ju je ljubio očajničkom, neverujućom glađu... i koliko često je taj trenutak iz nedohvatljive prošlosti uspevao i sad da se nametne njenoj neizbežnoj sadašnjosti. Izvan sebe od frustracije, slušala je kako njen glas nastavlja bezumno i neumoljivo da odgovara samo na njegovo pitanje, ignorišući sasvim njenu goruću želju da pita a ne da odgovara... "Postoje formule sačinjene od reči, namenjene za kanalisanje stimulusa. To su obrasci koji vremenom postanu deo misaonih procesa čovekovih..." Tok reči se sam prekide, ona oseti da je sibilski um zastao da bi potražio neku analogiju koja će imati smisla. "... kao disciplina 'adhani' koja se praktikuje na Karemofu."
     "Zaista? Ja vežbam adhani..." U njegovim očima pokaza se nada, i ona poče da veruje, najzad, u mudrost sibilske mašine nametnutu joj u ovom slučaju - u hladnu, upornu racionalnost odgovora.
     "Onda upotrebi to", reče tiho glas nepoznate žene/njen sopstveni, dok je ona pretraživala svoje uspomene, da vidi kako su je Klavali i Danakil Lu nekada poučavali. "... postoji svojevrsni ritual u formalnom sibilskom transferu. Počinje rečju input. Ne treba prihvatiti nijedno pitanje bez toga. Nauči da blokiraš razna uzgredna pitanja tako što ćeš se koncentrisati na reč stop."
     "Stop?" ponovi on glasom koji je podrhtavao od neverice. "I to je sve?"
     "Vrlo je jednostavno; mora biti jednostavno. Ali postoji još mnogo što-šta..." Zatim njene reči potekoše kao voda: prestala se boriti protiv te plime kompulsije. On je svaku grupu reči ponavljao, bolno koncentrisan, očima grabeći njen ukočeni pogled, zureći gotovo netremice, kao da se plaši da bi ona mogla nestati.
     Nastavljala je tako sve dok nije ostala bez glasa, sve dok izvor znanja nije presušio. "... treba vremena. Veruj u sebe. Sibilstvo nije tragedija; može da bude blagoslov. Možda je ovo drugo bila namera njegovih tvoraca..."
     Usta mu zadrhtaše, kao da se suzdržao da to ne ospori; njegov pogled pade, pa se opet diže ka njenom licu. "Hvala", prošaputa. Njegova šaka se opet diže u njeno vidno polje, da je pomazi po obrazu. Ona oseti da se njene pozajmljene oči pune suzama: on je, tamo, dohvatio šake onog tela i pritisnuo ih na usne. "Ne znaš koliko mi ovo znači. Volim te, Luno. Nikad nijednu drugu neću voleti. Mrzim sebe od dana kad sam otišao sa Tiamata..." Glas mu se raspade. On duboko udahnu, još i sad je držeći. "To sad mogu da ti kažem... zato što te nikada više neću videti."
     Osećala je da crna plima počinje da se povlači, u njoj, da je odvlači, da je poziva nazad preko neizmerno dubokog mora noći, nazad u njeno sopstveno telo. Žmirnula je onim očima, osećajući kako iz njih klize vruće suze, niz obraze. "Trebaš mi..." Čula je taj uzvik njenog pozajmljenog glasa, i nije znala da li je to rekla ona sama, ili ta nepoznata žena čije telo je privremeno ukrala.
     "Luno!" kriknu on, grabeći je za ramena, grabeći da zadrži njen duh koji je počeo da bledi i nestaje. Poljupcem priguši poslednje reči koje joj dođoše na usne: Kraj analize... Crna plima je potopi, ponese preko prostorvremena, vrati...
     Trebaš mi... Pa, ruke su joj slobodne. Ispruži ih slepo, jer već je počela da pada... oseti da ju je neko dohvatio, neke ruke su je obuhvatile, zadržale, sprečile pad.
     "Luno...?"
     Otvorila je oči, trepćući, ošamućena, čujući da je po imenu zove jedan glas, dobro poznat, muški. Zausti da nešto kaže, njegovo ime, vid joj se raščisti... "Ukrese." Začu i nevericu u svom glasu dok je tu jednu reč izgovarala i dok je pridodavala to ime licu ispred sebe: očima morskozelenim koje zure u nju, kosi vatrenocrvenoj koja uokviruje lice njoj poznato, lice koje ona voli oduvek... Boginjo, da li je ono bio samo san? Osećala je, i sad, usne drugog čoveka na svojima. Jedan malen, bespomoćan zvuk joj izmače, a njen muž je privuče bliže, u čvršći zagrljaj.
     "Trebaš i ti meni", promrmlja on, sasvim izbliza, u njeno uvo, ljubeći joj kosu. "Video sam baku, čuo sam... toliko mi je žao, Luno."
     Ukočila se uz njega, malo je nedostajalo da ga odgurne. Umesto toga, njene ruke se sklopiše oko njega, i ona ga privuče sebi, osećajući napetost njegovih mišića, tvrdoću njegovog snažnog mladog tela naspram svog. Nađe njegove usne, poče ih ljubiti grozničavom glađu koju je maltene bila zaboravila: jedna hitnost, ona za koju je već mislila da je u njoj umrla, ponese je i odnese kao crni vetar.
     Sad je na njenog muža bio red da iznenađeno ustukne. Ali ona ga ponovo priteže uz sebe, zavlačeći ruke gore, pod njegovu lanenu košulju, pokrivajući njegova usta svojima da bi stopirala svako pitanje. On uzdahnu, puštajući je... reagujući sa sve više oduševljenja, odgovarajući svojim telom na njeno. Njegove šake počeše je dirati svuda, vrelinom koju njih dvoje nisu doživeli već odavno - nije pamtila ni koliko davno.
     Potonuo je zajedno sa njom na debeli sloj belih krzna na podu. Osećala je to, taj i takav sag, mek poput oblaka, ispod sebe, dok ju je on svlačio, dok ju je istraživao rukama, ustima, a ona ga privlačila na sebe, telo na telo, osećala njegovo prodiranje u nju. Zajedno su se dizali i spuštali, njihovo zadovoljstvo kretalo se poput morskih plima, žmurila je, sećala se jedne Noći Festivala, najzad bezbedna u njegovim rukama... sećala se jedne druge noći, provedene u zagrljaju jednog strastvenog i nežnog neznanca...









10. ONDINI: Tuo Ne'el
     Rid Kuleva Kulervo uzdahnu, pa uzdahnu još jednom; premeštao se s noge na nogu, zurio napolje kroz visoki, uzani prorez ovdašnjeg prozora. Vidik: ne baš inspirativan, po njegovom mišljenju. Iz ove odaje blizu vrha Humbabine tvrđave, video je desetinama kilometara daleko, ali samo niske zatalasane bregove i uzane doline, sve pokriveno neprolaznom trnovitom šumom. Kopljožbunje, vražigla, palitrn, i sve to imenovano bez pogreške: samo takvu vegetaciju je video, i sva je bila u tonovima pepeljastog sivog sa težnjom prelaska u smeđe, sva je izgledala mrtva, štaviše oduvek mrtva. Ovdašnji narod nazivao je ovu teritoriju Tuo Ne'el - 'Zemlja smrti'.
     Ali ta šuma trnovitog drveća i žbunja bila je žestoko i zapaljivo živa. Kad plane, gori kao vatra samog pakla. Lišće i kora tog drveća prepuni su naftnih derivata: u požaru, razvijaju stravičnu vrelinu i jačinu vatre, tako da ništa ne ostane osim velikih prostranstava staklastog pepela na golim bregovima. Razmišljao je o sličnostima životnih ciklusa ove trnove šume i svog života... pa, ista stvar. Samo, kad on jednog dana izgori, neće svojom vatrom aktivirati uspavano semenje, kao ono koje u trnovoj šumi strpljivo čeka upravo požar da bi proklijalo; neće proklijati ništa, i ništa neće produžiti njegovu genetsku liniju.
     Poče da pevucka odlomak iz neke pesme čije su mu reči bile nerazumljive iako ih je sve znao napamet. Melodija je njegovom sluhu zvučala tuđinski i uznemiravajuće, tonski prelazi i intervali izazivali su u njemu neku nejasnu nelagodnost, iako je znao da je stvar komponovana savršeno precizno. Rid Kulervo nije pevušio u trenucima kad se osećao srećno. U daljinama je video druge tvrđave, visoke, sa uzdignutim kulama: glatke igle sile koja se zatvorila sama u sebe i koja se diže kao da su, na pojedinim brdima, prkosni prsti izvirili iz neprobojne barijere trnošuma. Za svaku od tih tvrđava znao je ime i prezime vlasnika, a svaki od njih bio je mafijaš, gospodar droge i poroka; svaki je vladao nad zajednicama radnika, istraživača i batinaša, upravljao njihovim životima kao sitni feudalac. Od jedne tvrđave do druge moglo se lako stizati samo letilicama. U biznisu ovih ljudi, trnošuma je pogodovala dobrosusedskim odnosima. Takođe je doprinosila da se onaj deo lokalnog stanovništva koji nije na platnom spisku mafije ne pojavljuje kod tvrđava, pa prema tome i da ne smeta.
     Rid okrete leđa prozorskom oknu napravljenom od keramike, providne ali dvadeset santimetara debele i gotovo neprobojne. Nastavi svoje nemirno šetkanje, provlačenje prstima kroz kosu, zabijanje šaka u džepove. Nije se potrudio da se presvuče, maločas, jer Humbaba mu je poslao naređenje da smesta dođe gore... a vidi sad, pušta ga da čeka ovoliko, kao neki lakej. Rid je mrzeo čekanje, mrzeo je svako zaustavljanje koje nije neizbežno, i svaki trenutak kad nije imao čime da zabavi svoj um... Sede, ustade, steže šake u pesnice; prošeta opet, poče se vući za jedno uvo. "Jebo te..." reče, i ponovi to.
     Slatki cilikavi glas stotinu srebrnih zvončića šapnu njegovo ime, iza njega. Okrete se hitrinom prepadnute životinje; nečija ruka več se podvlačila ispod njegove.
     "Mundilfero..." Zaustavi svoje pokrete, lako i brzo kao da nema nikakvu masu, pred prizorom njenog lica. Bila je mnogo niža od njega, jedva mu je dosezala do vrha donje vilice, a lice joj bejaše zaklonjeno velovima, ali namerno gotovo providnim, da bi se crte lica jasno videle a ipak ostajale i tajna, senzualno zaogrnuta. Odeća koja ju je pokrivala od vrata do poda bila je samo za nijansu neprovidnija. Mundilfera - Humbabina 'prva među suprugama'. Govorila je da je kćer nekog alem-trgovca iz južnih krajina, i da ju je Humbaba kupio zato što mu je tad bio takav ćef, i uvrstio među svoje nebrojene konkubine. Ali bila je više nego što je izgledala - i zato je sad bila na položaju 'prve žene' i uticala na Humbabu više nego ijedan od njegovih savetnika. A Humbaba nije bio jedini koji je primetio njenu jedinstvenost.
     Ridove šake se uzdigoše, drhteći; osećao je da ga savladava potreba za njom, sačinjena od dve silovite komponente, od zastrašujuće fizičke gladi za onim stvarima koje njeno telo zna i kojima njega već neko vreme uči, i od nečeg dubljeg, što još nijednom nije pokušao ni da imenuje, a kamoli razume. Njegov život kao da je počeo one prve noći provedene u njenom zagrljaju, onog jutra kad se probudio i našao nju pored sebe. "Gde si noćas? Čekao sam... do izlaska drugog meseca..."
     "Bila sam sa mojim gospodarem Humbabom", reče ona tiho. "Zahtevao je moje prisustvo."
     "Opet?"
     Slegnula je ramenima, bez izraza na licu. Humbabi je bila najomiljenija još pre nego što je Rid upoznao njega ili nju; a Humbaba je čovek kome, po pravilu, sve lako dosadi.
     "Ne verujem da ste samo raspravljali o poslu", reče on kiselo.
     "Nismo celu noć." Njene oči indigoplave boje posmatrale su ga sa blagim prekorom iza srebrnaste gaze.
     Iskezio se. "Kako uspevaš da ga poljubiš a da se ne ispovraćaš?"
     Nije se osmehnula. "Svi muškarci su zgodni u mraku, dragi", reče mu nežno. "A sve žene lepe."
     "Ne veruješ ti to."
     "Moram."
     Okrenuo joj je leđa, udahnuo duboko. Sačekala je, bez reči, sve dok joj se nije ponovo okrenuo. Vide da je za to vreme sklonila velove u stranu, sa lica. Videti njeno lice, njemu odjednom otkriveno, bilo je za njega, nekako, jednako erotično kao da je vidi sasvim golu. On udahnu naglo, a stotinu različitih slika tog lica, i njenog i njegovog tela zajedno, ispuni mu um... hiljadu uspomena na tajne trenutke, sate, noći zajedno provedene u ukradenim kutovima njihovog hermetički zaptivenog sveta. Nije čak sigurno znao koliko je dugo Mundilfere njegova ljubavnica - ili on njen ljubavnik, ako je ona bila ta koja je izabrala. Njegovo življenje je u celosti nasumičnost, haos, osim kad je u laboratoriji, kad radi. Vreme za njega nema nikakav smisao, osim kad je u njenom naručju. Sad je šake držao kruto pružene dole, i otvorene; plašio se da ne polete potrebom gonjene, i da ne odaju njih oboje.
     Udaljila se, kao da oseća da njegova samokontrola popušta. "On je star čovek, tis-šahele moj", reče ona tiho, jedva čujno. "I on sam tako kaže, znači mora biti da je istina. Nikad me nije doveo do suza radosnica... To možeš samo ti."
     "Tis-šahel", promrmlja on. Voljeni neznanac. Reč-uzdah, toliko prepunjena čežnjom i jadom: reč koju njen narod upotrebljava kad uhvate preljubnike, a za preljubu ovde ponekad usledi smrtna kazna dranjem kože sa tela, ili, štrojenje. Ponekad je želeo da Mundilfere ne izgovara tu reč, bez obzira što bi bolna ironija izraza 'tis-šahel' morala biti njoj jasnija nego njemu.
     "A šta ti tražiš ovde?" upita ga ona najzad.
     "Humbaba me zvao", reče on tonom neobavezivanja ni na šta.
     "Zašto?"
     Odmahnuo je glavom. "Ne znam. Evo trunem ovde već pola sata..." Zastade. "Inače šta ti tražiš ovde?"
     "Pa zvao je i mene."
     "Zašto?" reče on, odjednom napetiji, uplašen. "Bogovi - šta misliš, da li možda zna?"
     "Ne znam." Na njenom licu nije bilo zabrinutosti. Ni sad, ni ikad. Njene misli bile su kao dubina nekog jezerceta ispod čije površine njemu nikad nije bilo dozvoljeno da zaviri. Ponekad je želeo da je dobro protrese, da silom izvuče neku reakciju iz nje. Ponekad je bio siguran da je njena savršena mirnoća čista gluma. Ponekad je verovao da je to, ipak, onaj urođeni fatalizam koji je ova civilizacija uspela da odgaji kod svojih žena... A onda se pitao nije li ona privučena njemu zbog njegovog potencijalnog nasilništva; da li je on njoj potreban samo kao još jedan samoubilački nastrojeni mulac, poput svih ostalih muškaraca koje je upoznala. Najzad bi sa žestinom rekao sebi da je on nešto više, a i ona takođe...
     Vrata međuodaje se otvoriše, uz tihi sisajući zvuk nalik na poljubac. Okrenuo se na tu stranu. Osetio je da se i ona okrenula u istom trenutku; lice je hitro pokrila velovima. Zakoračili su na dve različite strane, da bi između njih ostala neutralna razdaljina; onda prođoše zajedno kroz vrata, i kroz međuodaju, pred Humbabu.
     Ridov pogled uzmače zgađeno, kao i svaki put, od Humbabine face; i posle toliko godina odbijao je da poveruje da je to što vidi stvarnost. Humbaba je došao iz nekog mesta na planeti Cie-Pun; Rid je čuo da su tamo lokalni običaji spojeni sa uobičajenim gangsterskim tetoviranjem, štaviše da su otišli i znatno dalje. Tamo je narodni običaj bio da se lice unakazi ožiljcima, što je moguće ružnijim, radi zastrašivanja protivnika i potčinjenih. Onda je došla kozmetička hirurgija, koja daje neuporedivo veće gnusobne mogućnosti nego prvobitno, primitivno zasecanje kože. Što ružniji, to više sile, vlasti... Rid je često pomišljao da, ako su te priče istinite, Humbaba mora biti najmoćniji čovek u galaksiji, jer, najružniji jeste. Izgledao je kao da nosi sopstvena creva na licu.
     Rid proguta svoje gađenje, ali i iznenadnu, neočekivanu nelagodnost, i pritisnu brid šake na slepoočnicu: ovde je to važilo kao salutiranje. "Sab Emo." Pored njega, Mundilfere nan isti način pokaza svoju vernost.
     Humbaba im okrete leđa, priđe svom akvarijumu, zaviri unutra ka ribicama koje su klizile kao svetlucave senke kroz zeleno osvetljenu dubinu. Rid vide refleksiju Humbabinog lica u staklu, ogromno uvećanu, grotesknu, sa njihove dve figure, majušne i krivudave, u pozadini. Iza providnog zida, ribe su radoznalo piljile u njih: bile su to neke sorte sa izobličenim mesnatim glavama, nalik na glavu njihovog gazde. I te ribe donete sui sa Cie-Puna, gde je za jedan segment ljudskog roda ružnoća postala lepota. Rid je sprečavao prodor keženja na svoje lice, govoreći sebi da ti običaji, ciepunski, sadrže jednaku količinu pameti kao i sve drugo što ljudi rade. Sa tačke gledišta bioinženjeringa, možda je to bilo čak i istina.
     Sve duži i duži trenuci Humbabinog ćutanja razapinjali su Ridove nerve, kao da je vreme rastegnuto na stolu sa čekrkom za mučenje. Najzad se Humbaba okrete od zelenog, mirnog sveta svojih odvratnih riba i opet pogleda njih dvoje. "Dadoše mi toliko zadovoljstva..." prozbori on. Glas mu je bio savršeno normalan, dubok i prijatan bariton; i njegovo držanje bilo je sasvim normalno, nesamosvesno - još jedna neskladnost koju je vešto iskorišćavao. "Ti takođe, biserna moja." Klimnu glavom Mundilferi, a ona pognu glavu potvrđujući da je čula, pri čemu njena zvonca tiho zapevaše.
     "Baš kao što je tvoj rad doneo zadovoljstvo milionima ljudi, Rid." U njegovom glasu pojavio se ton ironičnog zabavljanja. Ispruži ruku, tako da se njegovi debeli zdepasti prsti nadnesoše nad jedan dugi bočni sto pokriven nekim stvarčicama za koje Rid najednom shvati da su pravi banket droga - i to samo onih droga koje je on kreirao. Humbaba izabra nešto sa te izložbe, ubaci to u usta i poče žvakati kao sitnu poslasticu. "Doneo je i milione na moj tekući račun, a to mi je još draže. Naš sporazum o saradnji dobro je poslužio i meni i tebi."
     Rid ne reče ništa; premeštao se neudobno s noge na nogu, siguran da ova runda praznih komplimenata nije razlog što je ovde doveden. Nije mogao ništa zaključiti po izrazu Humbabinog lica, koje je uvek izgledalo totalno neljudski.
     Humbaba se naglo okrete njima. "Ali do moje pažnje su dospele izvesne informacije koje mi ne prijaju. Štaviše, zadaju mi više bola nego išta još od smrti moje voljene majke." Njegove sitne crne oči kao da su treperile, kao da on vrlo brzo žmirka u tim svojim nejednako prošaranim hrpama mesa. "Od kad ste ljubavnici?"
     Rid se skameni; pred tako grubom otvorenošću neočekivanog pitanja ostao je bez reči. "Mi nismo..."
     "Još pre nego što sam ti ga dovela, gospodaru moj", reče Mundilfere tiho. "Još od dana kad sam ga prvi put videla." Rid ispali jedan pogled neverice ka njoj, a Humbaba pođe lagano napred. Ubrzo je Mundilfere pored njegovog masivnog tela izgledala kao patuljak.
     Humbaba posegnu rukom, uhvati veo koji je pokrivao njeno lice, steže tu šaku u pesnicu kao da se sprema da ga otrgne. Ali, samo ga podiže, gotovo nežno, i ostade da stoji tako, zureći dole u nju. "Kažeš li ti da si ga zavela da bi obezbedila da bude veran meni?"
     Rid ju je gledao, nemoćan da skloni pogled sa nje; odjednom mu je bilo potrebnije da čuje ovaj njen odgovor nego da ostane živ.
     Ona ga pogleda; njene oči zadržaše se na njegovom licu, zatim njen pogled u trenu ode ka podu. "Ne, gospodaru moj. Nije to bio razlog."
     Humbabina pesnica steže se jače, mišići se počeše nagomilavati u grudve u celoj dužini njegove ruke. "Prokletnice", reče. "Zašto nećeš nikad da me slažeš? Čak ni kad ti ja sam obezbedim laž..."
     Pogledala je u stranu, pa opet ka njemu. "Nijednom te nisam slagala, gospodaru moj. Ti znaš to. Zato sam ti prva-među-ženama tako dugo."
     Frknuo je, a mnogobrojni podvaljci njegovog mesa zatresli su se. "Ali bih rado znao šta još postoji, što mi nikad nisi pomenula, dragulju moj", reče kiselo; njegova šaka ostavi veo na strani i poče se stezati oko njene donje vilice, tako da ona najzad bolno trznu licem. "Davao sam ti svoje poverenje, kao nikad nijednoj drugoj ženi... možda više nego što sam ikad imao poverenja u ma kog muškarca..." Ridove šake stezale su se nemoćno; grudni koš ga je boleo od daha odavno zadržanog. "A ti, znači", progunđa Humbaba, "ipak najviše voliš lepe mlade momke, a? Koliko je još drugih bilo?"
     "Niko drugi, gospodaru moj", odgovori ona, zapinjući u govoru. "Samo on. Samo ti..."
     Frknuo je opet, puštajući je. "Znaš koja je kazna za preljubu kod tvog naroda, Mundilfero. Mogao bih da ti gulim kožu sa lica dok ne počne da liči na moje." Postrance ispali jedan pogled ka Ridu. "A tebi bih mogao da odsečem kurac i da te nateram da ga pojedeš, Kulervo." Rid rasteže lice u grimasu. "Uvek sam se pitao zašto te ne zanima seks", gunđao je Humbaba. "Nudio sam ti žene, u ma kom broju, ili muškarce, dečake - sećaš se?" Rid otupelo klimnu glavom. "A ti si uvek odbijao. Mislio sam, možda nabode nešto u gradu. Međutim ti si nabadao baš ovde. Sve sam ti dao, sve. Al' ti si morao da uzmeš baš ono jedno što ti nije bilo ponuđeno." Njegova teška pesnica se podiže, zastade na domak Ridovog lica, koje se nehotično trznu.
     "Zato što... kad sam nju upoznao sve sam drugo zaboravio." Odgovarajući takođe samo istinom, Rid nađe svoj glas; samo što taj glas nije zvučao kao njegov. Osećao se kao kad čovek ružno sanja i pokušava da se probudi. Kako si otkrio? Pokušavao je sebe da natera da to pita, ali nije uspeo, mada je samo malo nedostajalo. Preovladalo je saznanje da detalji nisu važni. Saznanje da je ovo trebalo da se desi još pre nekoliko godina. Niko ne može nikakvu tajnu da sačuva kad živi na ovakvom mestu; ovde je kao da stanuješ u orbiti. Samo zahvaljujući njegovim čestim putovanjima po ovoj planeti i po drugim planetama, i zahvaljujući sličnim Humbabinim putovanjima, bili su bezbedni ovoliko dugo. Rid je uvek ostavljao sebe u uverenju da čak i ako budu otkriveni Humbaba neće učiniti ništa. Gledaće na drugu stranu, jer je Rid njemu nezamenljiv, Humbaba to zna...
     "A-ha", reče Humbaba. "Znam ja tebe, Rid. Znam taj pogled... Misliš da si nezamenljiv. Allll-li, ako izgubiš genitalije, mozak ti zbog toga neće biti ništa oštećen." Šetao je pogledom između njihovih ućutanih, ojađenih lica. Polako je zavukao ruku u nabore svoje duge odežde bez rukava i izvukao tešku oštricu sa zupcima velikim poput ljudskih zuba i sa vrhom povijenim poput kandže. "Recite mi", reče on, "koliko se zaista volite? Da li bi ti dao svoju muškost da spaseš lice svoje drage, Kulervo?... Da li bi se ti odrekla svoje lepote, dragulju moj, da poštediš njega tog nedostojanstvenog čina?" Mahnuo je rukom, a sečivo je ponudilo eho tog poziva, svojim čeličnim osmehom.
     "Da."
     "Da..." reče Rid, i zastade, shvatajući da je Mundilfere odgovorila isto kao i on, u istom trenutku. Zakorači napred, stade između nje i Humbabe. Raskopča kaiš i pusti pantalone da se srozaju. "Ajde", reče, suočavajući se sa Humbabinim nepročitljivim pogledom iznad sjaktave oštrice. "Otfikari ga."
     Humbaba je zurio u Rida još jedan trenutak. Onda njegovo lice odjednom poče da se trese, kao da se otisnula lavina mesa. Duboki smeh se prosu iz bezusnog otvora koji je njemu predstavljao usta. Njegov šef Odeljenja za istraživanje stoji pred njim sa smaknutim pantalonama i besno ga gleda. Humbaba mahnu glavom. "Ti bi verovatno umeo da ga nateraš da ti ponovo izraste, ludače ludi." Istom onom sporošću sa kojom je izvukao nož, sad ga vrati nazad. "Diži te pantalone." Onda pogleda Mundilferu i mahnu glavom još jednom, tako da su podvaljci opet podskočili. "Dragulju moj..." reče, maltene tužno. Dodirnu njeno lice, blagim kontaktom ovog puta. "Bilo bi bolno biti čovek koji je upropastio ovakvo lice... mada bi ti i tad bila na tvoj način lepa za mene, davala bi mi jednako zadovoljstvo..." Uzdahnu. "Ali ti postaješ, u svakom slučaju, sve starija, a ta vrsta oštećenja mi se ne dopada." Dohvati je naglo za mišicu jedne ruke i gurnu je na Rida. "Evo. Dajem ti je, Rid. Neka ti bude žena. Pa ti vidi da li će još biti onako neodoljiva kad to voće ne bude zabranjeno."
     Rid je prihvati, savlađujući i taj nagli pokret i svoje iznenađenje.
     "Gospodaru moj..." šapnu Mundilfere, gledajući sad jednog, sad drugog muškarca, zapanjenim očima. "Da li je ovo šala?"
     Humbaba razdražljivo slegnu ramenima. "Moj smisao za humor ne proteže se tako daleko", reče, a Rid po glasu oseti ono što se na tom licu nije moglo videti - da se namrštilo. "Neću te više. Završio sam s tobom. Sad pripadaš mom čoveku, ovom Kulervu, do trenutka kad te ni on više ne bude želeo." Mahnu rukom ka njima, u znak da je razgovor gotov.
     Mundilferine šake su zalepršale, ciličući zvoncima. Rid je obuhvati jednom rukom oko pleća, poče je voditi ka vratima; vide da je izraz na njenom licu bliži potresenosti nego radosti ili olakšanju. "Mundilfero...?" prozbori on tiho. Digla je pogled ka njemu i videla neizgovoreno pitanje u njegovim očima. Ona ga rukom ovlašno dotače po obrazu, a njeno lice se najednom preobrazi, dajući mu odgovor. On pogleda opet ka Humbabi. "Hvala ti", reče, i to je bilo, koliko se mogao setiti, drugi put u njegovom životu da Humbabi to kaže.
     Humbaba načini neki neprotumačivi pokret. Rid je znao, isto tako dobro kao i Humbaba, da bi i bez polnog organa mogao da nastavi svoj rad. Ali kao srećan čovek radiće bolje. Humbaba nije bio neki originalni mislilac. Preživeo je zato što je imao instinkt za očuvanje vernosti svojih ljudi. "Onaj novi inhalant koji u poslednje vreme razvijaš", reče Ridovim odlazečim leđima. "Očekujem da uskoro uživam u njemu."
     "Da, sab." Rid se osmehnu sam za sebe videći da su vrata ispred njih kliznula u stranu, dozvoljavajući mu da izađe zagrljen sa Mundilferom. Vrata se isto tako zatvoriše iza njih.
     U međuodaji pokuša da stane, ali ga Mundilfere diskretno pogura i time upozori da ide dalje. Poslušao ju je, odjednom shvatajući njenu potrebu da otvori veće rastojanje između njih i onog što umalo da se desi. Pređoše u prividno beskrajni hodnik i nastaviše njime. Vazduh je bio neskladno prepun mirisa cveća, a svetlost mrljasto zelena, kad su ušli u bogato zelenilo hidroponičke bašte.
     On najzad zaustavi Mundilferu, pod raširenim zaklonom jednog drveta na kome su rasle neke voćke. Zagrli je, i poljubi sa dubinom potrebe i pregladnelošću robijaša upravo puštenog na slobodu. Još nikad je nije poljubio ovako, na otvorenom prostoru, slobodno, kao da se nema šta skrivati niti čega bojati.
     Ali njene šake se uzdigoše, razdvajajući ga od nje, pritiskom blagim ali upornim, sve dok se nije odmakao, ipak je ne puštajući iz šaka. "Moramo biti diskretni..."
     "Zašto?"
     "...dok ne razmotrimo posledice."
     On vide žurnost u njenim očima, i seti se na šta je pokušavala da ga podseti. Klimnu glavom, jedva primetno. "Onda dođi u moju sobu."
     "Da", reče ona tiho, i pritisnu lice uz njega; u jednom trenutku celo njeno telo bilo je stopljeno sa njegovim. Osećao je njen puls u svojim prsima kao divlje lepetanje ptice. "Potrebno mi je da se isplačem od radosti..."

     U svojoj sobi, na svom krevetu, vodio je ljubav sa njom kao da je taj čin svetinja; mada, pošteno rečeno, njemu nije bilo mnogo jasno šta znači reč 'svetinja'. Samo je znao da bi je obožavao kao boginju kad bi mogao; da je njeno telo oltar njene duše, a da je uživanje jedini njemu poznat oblik molitve...
     Posle je ležao pored nje; neumorno kretanje njegove egzistencije najzad je bilo zaustavljeno. Upita je: "Zašto si me zavela pri našem prvom susretu, ako to nije bilo da bi me navela da radim za Humbabu?"
     Osmotrila ga je ležerno, poluzatvorenim očima. Osetio je njen miris, bogat od nepoznatih trava i ulja kojima je negovala kosu i kožu. "Da bih ti donela mir", reče ona, prevlačeći prstima po njegovim prsima sjaktavim od znoja.
     On podiže glavu, zastenja samo jednom - zvukom koji je mogao biti smeh ili neverica; i pusti da mu glava opet padne. "E vragovi te odneli..." progunđa. Njegova se šaka sklopi preko njene, pokri je i obuhvati tako da njena nestade. A ipak, to je bio pokret deteta koje se čvrsto hvata za majku. "Nije ni čudo da si držala Humbija zacopanog tokom svih ovih godina. Čak ni ja nikad ne znam šta stvarno misliš, i šta značiš... Ali, ja ponekad ne znam šta bilo šta znači." Pridiže se i osloni na laktove, pogleda je, dodirnu srebrni visuljak koji je ležao između njenih dojki i iz čijeg središta ga je dragulj 'solius' gledao kao sedefno oko. Njegova se šaka podiže da obuhvati skoro identičan njegov privesak, da se uveri da je i sad tu. "Mundilfero... ispričaj mi kako smo se upoznali."
     "Opet?" Ona podiže ka njemu pogled plavoljubičastih očiju ispunjenih nekom čudnovatom emocijom. Na trenutak mu se učini da će odbiti. Ali ona poče, kao da recituje Priču o svecima: "Postoji mnogo skrivenih ruku koje učestvuju u Velikoj igri... a Igra upravlja svima njima. Igrao si u salonu zabave ovdašnje stanice, kad sam naišla. Išla sam po sasvim drugom poslu. Zavirila sam unutra jer sam čula viku gomile ljudi koji su te gledali kako igraš i stalno samo pobeđuješ. Ušla sam, zato što me je obuzela radoznalost; onda sam te i ja gledala, i videla sam da nagonski postižeš rezultate o kojima drugi igrači ne mogu ni da sanjaju. Videla sam da imaš redak talenat, koji se na takvom mestu može samo traćiti. Onda si digao pogled ka meni, pa sam videla tvoje lice... i ti moje."
     "I vreme je stalo", prošaputa on, dovršavajući priču umesto nje. "Rekla si 'Hodi sa mnom...' i ja sam pošao..." Sklopio je oči, pokušavajući da zamisli električni osećaj pobeđivanja; onaj čas kad je, u salonu, digao pogled i primetio da ona stoji i čeka upravo da on digne pogled i primeti je. Fragmenti uspomena sevali su unutar njegovih očiju, krhotine ogledala, delovi slagalice, vrteći se kao lišće na vetru, oluja nasumičnosti. On opet otvori oči, sa malim uzvikom užasa, da bi se našao u vedroj smirenosti i realnosti njenog lica, u nedoglednim dubinama njenih očiju. "Zašto ne mogu da se setim? Nisam sposoban da se setim..."
     "Nije bitno", reče ona tiho, i pruži ruku da ga pogladi po kosi, da je skloni sa njegovog lica; smirivala ga je sporim, repetitivnim pokretima; blažila ga je. "Volim te. Uvek ću te voleti, više od života samog."
     On opet leže, odustajući od tog pitanja, prepuštajući da ona masažom otprati te misli u zaborav, gde im je mesto. Oslonio je glavu o njeno rame, a ona uze jedan 'dimni štapić', začinima namirisan, iz kutije od ebonovine na stočiću pokraj postelje, i pripali ga. Udahnuo je dim koji je zaplovio vazduhom kad ga je izduvala: jednom i on da uživa u izvrsnoj oštrini svih svojih čula, u opojnoj svesnosti jednostavne činjenice da je živ. "Da li sam bio bez ikakvog seksualnog iskustva, kad si me upoznala?"
     Nije se nasmejala, okrenula je glavu da ga pogleda. "Mislim da nisi."
     "Bio sam vrlo mlad."
     "Jesi", reče ona, milujući mu čelo.
     "Ali, osećam se kao da sam tako star..." Sklopio je oči, i odlomci slika opet počeše da se roje kroz njegovu memoriju, delići stakla u prodrmanom kaleidoskopu, nasumična geometrija svetlosti.
     "Znam", reče ona tiho.
     "Mundilfero: odakle sam ja?"
     "Nije bitno", ponovi ona. Poljubi ga blago u obraz. "Sad si ovde."
     "Da..." Opet je otvorio oči da je pogleda, i odjeci jedne muzike ne iz ma kog poznatog mesta ili vremena, muzike koja je živela u njegovom sećanju kao laž, počeše da blede. On uzdahnu, pritisnu njenu šaku na svoj obraz i zadrža je tu. Njena koža je u dodiru sa njegovom bila meka i prohladna, kao... kao... Odustade od slike koja se nije htela uobličiti, oslobodi se, pusti da napetost isteče iz njega, a njegov pogled da odluta. Tek sad primeti da se u njegovoj sobi čuju zvuci jedne karemovske umetničke pesme, da ispunjavaju plavosivi prostor i nose njegov um napolje, u plavosive visine neba, kroz uski prorez prozora, tamo gde nikad nikakvih pitanja nema.
     Udahnula je dim još jednom, pustila ga da iziđe sa uzdahom. Uskoro reče: "Sab Emo je bio više nego dobar prema nama, na njegov način dobar, svih ovih godina." Pruži mu drogom dopunjeni tamjan, i Rid udahnu duboko.
     "Jest", reče on prigušenim glasom, stresajući prošlost sa sebe, još uvek ne verujući sasvim u sadašnjost.
     "Drago mi je što neće biti potrebno da bude likvidiran. Bio je koristan i Bratstvu."
     Rid frknu. "Ja sam tamo jedno vreme imao utisak da nećemo dobiti priliku ni da pomislimo na tako nešto, a kamoli da pokušamo. Bogovi... mislio sam da je ono ozbiljno hteo. Šta bi bilo da jeste...?"
     "Rekla bih mu da nosim tvoje dete."
     On se opet podiže na lakat i zagleda se dole u nju sa nečim bliskim divljenju. "Je l' to ozbiljno?" reče tiho. "Je l' stvarno...?"
     "Naravno ne." Nasmešila mu se, malo tužno. "To nije za nas... kao što i sam znaš, moj voljeni. To nije sudbina nama dodeljena u kretanju stvari."
     On otkloni pogled i ostade ćuteći nekoliko trenutaka. Onda: "Učinilo mi se da si rekla da Humbabu nikad nisi slagala."
     "To bi bio prvi slučaj", odgovori ona. "I poslednji. Doduše, nisam mu uvek saopštavala istinu..."
     "A da jesi, morala bi ponekad da lažeš."
     "Ako je istina da bih rekla neistinu." Osmehnula mu se. "Treba umeti postavljati prava pitanja... i odgovarati na njih, ponekad."
     "Jesi li ikad slagala mene?"
     Pogledala ga je duboko, netremice u oči. "Nikad."
     "Ali mi nisi uvek saopštila istinu."
     Dotakla je njegove usne prstima. "Nemoj sebe takvim pitanjima stavljati na muke, tis-šahel. Nije potrebno. Ti si moj voljeni."
     Pomirujući se s time, on je opet poljubi. "Možeš se preseliti kod mene večeras. Naredi da tvoje stvari budu prenete ovde..." osmehnu se "...suprugo."
     Meškoljila se kao da ovo nije slušala. Ili kao da neće da čuje. Ali on nije sebi dozvolio da misli tako nešto. "Bratstvo neće biti zadovoljno kad čuje da se on razveo od mene. Zbog tog razvoda, biće teže kontrolisati ga."
     "Koga? Humbosa?"
     Klimnula je glavom. "Može da se desi da oni ipak glasaju za njegovu likvidaciju... a to bi potkopalo naš položaj."
     Rid je zagrli jednom rukom oko pleća i privuče sebi. "Ne brini. Humbaba ima dovoljno pameti, ali jedva dovoljno, da shvati da nije dovoljno pametan. Godinama se u vođenju politike oslanjao na tebe. To se neće promeniti. Samo tvoj izbor prenoćišta..." Prevali se celom težinom na nju, oseti dobro znanu pulsirajuću toplotu između svojih nogu čim njegove grudi dođoše u dodir sa njenim.
     "Da..." uzdahnu ona rasejano, između njegovih poljubaca. "Mudar si, ljubavi moja. Ali možda ne bi trebalo da prenosim moje stvari kod tebe dok on ne dokaže da je tvoje predviđanje tačno. Svuda su oči..."
     "Proklete im oči njihove", reče on promuklo, dok je svaki nerv u njegovom telu oživljavao divnim osećajem seksualne uzbuđenosti. "Uradi to. Jednostavno uradi. Za mene." Njegove ruke stegoše se čvršće oko nje. Sad oseća i njene šake na sebi, svuda na sebi. Njeni nokti se utiskuju u njegovu kožu, njena strast sustiže njegovu; ona glatko širi noge, daje mu mogućnost da uđe. Njene ruke ga drže vrtoglavo uporno, vode ga unutra. "O, bogovi", šapuće on. "Volim te..."

     Rid je hodao, sam, kroz sterilne tišine laboratorijskih hodnika u naučnom kompleksu tvrđave. Bio je obučen samo u jedan labav kućni ogrtač nemarno pritegnut oko struka. Displeji postavljeni na svakih nekoliko metara duž zidova, uz svaka zaključana vrata, iznad svakog raskršća hodnika, podsećali su ga da, po lokalnom vremenu, ima još dosta do zore. Nebo iznad tvrđavskog proreza/prozora bilo je crno kao smrt, Mundilfere je spavala kao dete pored njega, kad se probudio i razumeo zašto se probudio - koji posao je propustio da obavi.
     Njegovo telo je uvek davalo osećaj kao da je povezano sa elektrodama: puno vibracija, sve u njemu zveči od životne energije. Ali noćas, dok je spavao, ona droga je povisila voltažu. Trebalo je da shvati da neverovatni telesni osećaji tokom njegovog venčanja sa Mundilferom nisu bili samo njena veština i njegova čežnja. Trebalo je da primeti znake upozorenja. Međutim, bio je suviše obuzet onim što se događalo... Kad ga je sopstveno telo najzad probudilo iz tupog dremeža, svaki nervni završetak već je bio uključen i raspevan; nije moglo biti ni govora o nekom daljem spavanju, jer koža mu je već govorila da leži na fakirskoj postelji od eksera. Znao je da će to do ujutru biti ležanje na ognjištu punom žara.
     Pa, svaki korak sad mu je divna agonija, zbog pritiska na stopala; oči ga bole od svetlosti, od svakog udisaja zabole ga pluća jer se u njima uveliko nakuplja tečnost. Budalo. Budalo. Tu reč njegov mozak je ponavljao pri svakom sledećem koraku, odveć zasenjen percepcijama da bi mogao da navali sa žešćim epitetima, koje je njegova stupidnost zaslužila. Zar on da se toliko zanese u vođenje ljubavi, da se ne vrati u laboratoriju...
     Stigao je do onih vrata koja je tražio, i pritisnuo senzor za identifikaciju, vrhom prsta, obazrivo kao da je usijan; zatim je morao da pritisne jače, jer ga senzor nije registrovao. Zbog tog pritiska, morao je da opsuje, a zatim je zbog nastalog zvuka morao da stegne zube. Bezbednosna brava se dematerijalizovala. On uđe unutra.
     Istog trenutka u svest mu se zabilo visoko cviljenje nekog stvora na mukama. On stade, pa pređe na drugi kraj laboratorije, čak se i ne trudeći da zatvori vrata za sobom.
     U jednoj maloj providnoj pregradi nalazio se kvol, jedino živo biće u ovoj laboratoriji pored Rida samog. On je ovog kvola uzeo na planeti Razumi; bila je to samo još jedna od nebrojenih napuštenih životinjica koje su po ulicama umirale od gladi. Rid nikad nije upotrebljavao životinje za testove; rezultati koje je dobijao pomoću računarskih info-modela bili su daleko precizniji. Ali u ovom slučaju načinio je izuzetak. U ovom slučaju, izopačenost njegove potrebe da sazna navela ga je da donese to jadno stvorenjce u laboratoriju. Tu ga je hranio, negovao, i dao mu drogu... Onda je gledao jačanje i napredovanje kvola, jer tehnovirus je prodro u svaku ćeliju tela te životinje, baš kao što je ranije prodro i u svaku njegovu; i kvol postade fizički savršen primerak svog roda. Ta droga, koju je konstruisao on lično, trebalo je da deluje jednako kao voda života: da omogući funkcionisanje telesnih sistema bez i jedne jedine greške - da produži ljudski život neograničeno. I, zamalo da uspe...
     Kvol je bio upoznao Rida, imao je poverenje u njega, pozdravljao ga je željnim zviždukanjem kad god je Rid ulazio u laboratoriju, gledao je Rida kako radi. Ponekad je Rid čak uvlačio šaku u kavez, kad bi kvol počeo da grebuca po plastici; gladio je njegovo mekano, čupkasto krzno...
     A onda je prestao da daje kvolu drogu, i počeo da beleži posledice. Pogoršanje kvolovog zdravlja bilo je naglo, užasavajuće. Droga je bila dizajnirana da podrži ljudski telesni sistem, ali generički tako široka da je mogla slično delovati i na kvola. I slično ga ubiti. Da je droga napravljena na previše pojednostavljen način Rid je spoznao previše kasno.
     Govorio je sebi da želi videti pojedinosti tog umiranja - ne samo kompjuterski model, ovog puta, nego prave, intimne, krvave simptome, one od kojih se povraća. Jer, ipak, ti simptomi njega zanimaju iz veoma ličnih razloga.
     Rid se duže vremena trudio da veštački proizvede vodu života, ali se to završilo neuspehom. Namerno je inficirao samog sebe tom polusvesnom virusnom materijom koju je kreirao tako nesavršeno, iako su mu info-modeli pokazivali šta će mu se verovatno desiti. Ovo, ovo što mu se jeste desilo: zavisnost njegovog tela od te droge, nemogućnost funkcionisanja bez nje. Njegovo telo je nastavilo da stari kao i svačije - njegova droga je bila, i sa te strane, neuspeh - ali, ironično, starilo je funkcionišući vrhunski efikasno.
     Međutim, ta njegova supstanca bila je nestabilna. Baš kao i prava vodica, ili 'vodka', života, morala se uzimati u redovnim dozama da bi se dejstvo nastavilo. S tom razlikom što voda života ne stvara adikciju, dok je ovo njegovo stvaralo itekakvu adikciju. Bez redovnog uzimanja te droge, praktično svaka ćelija u njegovom organizmu prestajala je da radi - i počinjala da ludi i umire; milijarde mikroskopskih mašina, sve izvan kontrole.
     Stade pred kavez, prisiljavajući sebe da gleda agoniju stvorenja unutra; da gleda u ogledalo. Vide to telašce u nezadrživim grčevima, krvavu penu na ustima, mekano šareno krzno ulepljeno prljavštinom, oči prevrnute unazad... Da, on hoće to da vidi, hoće da zna šta čeka i njega... Pa gledaj onda, kukavice jebana! Ovo je tvoje delo. To si i sebi spremio, zato što si sam tako hteo...
     Jezivo cviljenje malog mučenika se nastavljalo i nastavljalo. Ispunjavalo je Ridovu lobanju. Polako, šakama koje su drhtale od nečega što je Rida plašilo više nego strah, poseže u kavez i podiže kvola. Zadrža ga još jedan trenutak u naručju, nesvestan da ga umiruće stvorenje ujeda. Onda mu, pokretom naglim i sigurnim, uvrte i slomi šiju.
     Mlitavo, beživotno telo ubaci u kanal za spaljivanje, vide kako se dematerijalizuje pred njegovim očima, čisto, savršeno, oslobađajući dušu i predajući je - ako kvolovi imaju dušu - večnosti. Ko će mene tako?
     Okrete se i teturavo pođe u drugi deo laboratorije. Neprijatnosti u njegovom telu, karakteristične za ranu fazu uskraćivanja droge, najednom kao da su se uvećale hiljadostruko. Morao je da stane i udahne neki trankvilizer da bi mogao da nastavi. Priđe svom radnom terminalu i probudi ga, petljavo dotače niz tipki širom tastature, paleći usput i pogrešne kvadrate, u pokušaju da unese bezbednosnu šifru koja će mu omogućiti da se dočepa onog što mu je sad potrebno. Najzad začu jedan slabi zvuk koji je značio da se odgovarajući deo obezbeđenog stasis-polja oslobodio. Priđe tom delu zida i zavuče ruku kroz peckavi energetski zastor, izvuče jednu neobeleženu epruvetu. Ta droga još nije dobila nikakvo zvanično ime. Imala je samo jednog korisnika. On ju je zvao "voda smrti". Izvuče iz epruvete čep, i proguta sadržinu.









11. TIAMAT: Karbankl
     "Damo..."
     "Damo..."
     Glasovi sa dirljivo poznatim letnjačkim naglaskom pozivali su Lunu dok je silazila dugom, kosom rampom na samom donjem kraju Ulice Karbankla. Ta rampa vodila je od Donjeg Grada do luke koja leži ispod svog ogromnog, masivnog zaklona - Karbankla samog. Radnici su je pozdravljali klimanjem glave, mahanjem, ili sumnjičavim zurenjem, dok je ulazila u njihov svet, koji je nekada bio i njen. Došla je obučena u odeću palubnog radnika, glomaznu, sumorne boje: lanena košulja, platnene pantalone, debeli sivobraon džemper koji je baka za nju isplela. Na bakin zahtev je i došla, danas, ovde, zajedno sa Ukresom; ostavila je i Sibilski koledž, i sitna gloženja ekonomskih preduzetnika zimaca, i mukotrpne pokušaje inženjera koji su takođe bili zimci, i sišla ovde, da podseti i svoj narod i sebe na nasleđe koje je za njom ostalo. Baka je stupala uz nju, ali upadljivo izbegavajući da se nađe blizu Geje Džeruše Pala-Tion, koja je insistirala da mora Lunu pratiti kad god Luna izlazi iz Palate. Na pola puta uz rampu ostala je grupica ljudi iz klana Dobraventura, Ta grupica je večito pratila Lunu, svuda išla za njom, uznemiravajući je i špijunirajući: razlog više da Geja Džeruša bude uvek blizu Lune.
     "Thalaso, šta možemo učiniti za tebe?" Prišao joj je jedan mornar, vukući za sobom brodski palamar. Nešto nalik strahopoštovanju, ali i neodlučnosti, bilo je u njegovim očima kad se suočio s njom; kao da se plašio da je ona sišla u narod da bi izricala presude onima koji ne prihvataju dovoljno rado novi poredak stvari.
     Ali, ona je uzela taj debeli konopac iz njegovih ruku. Gruba vlakna počeše joj grebati dlanove, i ona uvide koliko su njene šake izgubile onu čvrstinu štavljene kože koju su, zbog fizičkog rada, imale nekada davno. "Ništa", reče ona skrušeno, "osim da me pustite da neko vreme budem Luna Svetlohodna Letnja, da radim brodske poslove, i da odgovaram na pitanja kao što letnjačka sibila uvek čini, svakome ko postavi pitanje."
     Pogledao ju je iznenađeno, i pustio palamar, ostavljajući ga u njenim rukama. Ona ga uveza oko stubića za vezivanje, na doku, a zatim njene šake napraviše čvorove iako je njen um bio skoro sasvim zaboravio kako se prave.
     Malo po malo, i maltene sa ustezanjem, drugi letnjaci joj počeše pokazivati šta ko radi. Ukres je išao za njom i takođe se prihvatao posla, ulazeći, malčice stidljivo, u šemu njihovog rada. Ti ritmovi postadoše još jednom ritmovi njenog tela, brže nego što je zamišljala da će biti moguće. Baba sede na dok i preuze krpljenje jedne mreže od jednog mornara, vrlo radog da joj to prepusti. Džeruša se naslonila na neko bure, noseći pušku o ramenu; izgledala je kao da joj nije udobno. Jutros im je saopštila da je trudna po četvrti put, posle tri pobačaja. Miroe Ngenet joj je odmah naredio da izbegne svaki dalji naporan posao. Luna je znala da bi on Džeruši naredio da jednostavno ostane u postelji do kraja trudnoće, da se usudio, ali čak ni on nije imao tu smelost.
     Nije se okupila nikakva gomila. Drugi letnjaci gledali su je diskretno, još i sad ili podozrivi ili neodlučni; ali ona je znala da se glas o njenom dolasku širi kroz uzdisavi, škripavi podsvet, u kome mornari i lučki radnici utovaruju i istovaruju robu, ribaju četkama, pritežu konopce, popravljaju mreže i brodove; reč je pošla i širi se pouzdano kao ovaj hladni morski vetar kroz jarbole i grede njihovih lađa. Prinudila je sebe da zaboravi da postoje lakši, bezbedniji, brži načini da se većina ovih poslova obavi; trudila se da ima na umu da ovako, kad svi rade kao jedan a svako zna svoj deo posla, ljudi doživljavaju mnogo veće zadovoljstvo u radu. Uživala je u mirisu mora, u njegovom blagom, postojanom, mrmorećem glasu, u osećaju palube koja se ugiba ispod njenih nogu u trenutku kad ona unosi tovar.
     Ukres, koji je takođe radio, povremeno joj se osmehivao. Posle nekog vremena ona vide da njegovo lice dobija izraz smirenosti i olakšanja, koji na njemu nije videla toliko dugo da je već i zaboravila da on uopšte može izgledati tako. U njegovim očima bila je uspomena na neočekivanu strast koja ih je ponela pre dve noći, na ispunjenje jedne potrebe koja nije bila samo fizička nego je sezala do dna duše, i koja već predugo nije bila zadovoljena ni kod nje ni kod njega.
     Osmehivala se i ona, udišući morski vazduh, u sećanju oživljavajući jedno doba kad joj se činilo, kad god legnu zajedno, da ona samo za to živi i nizašta drugo; doba kad su mladi bili, i slobodni, i kad ni sanjali nisu da bi ikad moglo drukčije biti... Ali ona se seti nedavnog transfera, onog poziva koji ju je odneio u noć, i njeno vidno polje se odjednom popuni licem drugog muškarca, koji pruža ruku ka njoj, pokriva svojim ustima njena; dođoše joj na um reči potreban si mi.
     Pogleda dole i u stranu; kolo njenih misli se zavrtoglavilo. Ona poče silom nametati prazninu svome umu, što je već mnogo puta morala da učini u protekla dva dana; poče suzbijati osećanja koja su se u njoj probudila zbog te uspomene, osećanja crna kao one crne oči, i jednako očajna i uznemiravajuća. Pa, ti tu sad ništa ne možeš učiniti. Ništa. Ponavljala je te reči uporno, mnogo puta, u sebi; puštala ih je da se ulivaju u ritam njenog rada. To se nastavilo sve dok bespomoćno tugovanje u njoj nije izbledelo.
     Opet diže pogled: neka galama, gore na rampi. Žmirkavo pogleda pored sanduka koji je ponela u naručju, i učini joj se da se neka dva čoveka svađaju sa policajcima koje je Džeruša postavila da ispitaju svakog ko pođe ka ovom brodu. Jedan od te dvojice bio je star, a drugi mlađi ali bolno poguren. Danakil Lu. Glasovi sad dopreše do nje jasno, i ona nepogrešivo prepoznade mukanje Bore Klirvotera. "Džeruša", doviknu ona preko ograde broda, i pokaza samo vrhom donje vilice ka toj raspri gore. Džeruša klimnu glavom i pođe na tu stranu.
     "Damo...?" reče neko tiho iza nje. Ona se okrete i pogleda u lice jedne visoke smeđokose. "Imam pitanje."
     Luna ostavi sanduk na palubu, klimnu glavom. "Pitaj, odgovoriću. Input..." Krajičkom oka vide da je i Ukres ostavio posao i da joj prilazi, zaštitnički zabrinut; glas te žene već joj je ispunio sluh i um i ona poče nagli pad u mrak.
     "... kraj analize." Vratila se opet u sebe, i sela na sanduk, zato što ju je sustigao kratkotrajni talas vrtoglavice. Ukres joj poče blago masirati mišiće između ramena i vrata. Osećala je poglede drugih radnika i mornara na sebi, znala je da je sad gledaju drugačije.
     "Hvala, sibilo", reče ta žena, osmehujući se i klimajući glavom potvrdno. Udaljila se idući unatraške. Luna vide da se na tom delu lađe stvara grupica od još dvoje-troje; jasno joj je bilo da će oni sad redom dolaziti sa pitanjima.
     "Dobro, i šta sad ja da mislim o ovome?" Glas jednog čoveka - Bore Klirvotera, dabome - dolete oštro i jasno, odozdo, sa doka, do nje.
     Uz mali napor, ustala je i prišla ogradi ove male trimaran-lađe. Zaviri dole. "O čemu, Boro Klirvoteru?" reče njegovim leđima.
     Trgao se naglo i okrenuo da pogleda gore ka njoj, ostavljajući neraspoloženu Džerušu iza sebe. Izraz njegovog lica bio je u jednom trenutku prazan, jer video jeda mu je odgovorila samo jedna obično obučena ostrvljanka sa kosom sakupljenom u kike, a ne Letnja Kraljica. Njegovo mrštenje se produbi: prepoznao ju je. "Ako si mislila da možeš promeniti moje mišljenje o ma čemu tako što ćeš jedan dan raditi pošten posao - prevarila si se."
     Luna se nasmeja, pitajući se da li ovaj čovek stvarno misli da je ona danas došla na brodove samo da bi na njega ostavila utisak. Oseti Ukresovo nestrpljenje kao vrelinu, jer, Ukres je prišao i stao pored nje.
     "Ja se izvinjavam što se ovako namećemo, Thalaso", reče Danakil Lu, pogurujući svog ujaka malo u stranu, što nije bilo lako izvesti. "Ali, moj ujak je želeo... da razgovara s tobom o... hm, pravu prelaska preko zemljišta, koje si dala našem rođaku Kirardu Setu Dalekoputovu." Po atmosferi nezadovoljstva i pomirenosti sa nevoljom, koja se oko Danakil Lua širila, Luna zaključi da mu Bora nije davao mira sve dok Danakil nije pristao da razgovara s njom.
     Ona mu se osmehnu, kratko ali ospokojavajuće, a onda opet pogleda Boru Klirvotera. Naslonila se na ogradu, i dočekala njegovo besno zurenje jednom smirenom centriranošću koja ne bi bila moguća pre dva dana - ili pre dva sata. "Znači ti misliš da sam ja ovo spremila da bi me ti video, Boro Klirvoteru? Isto tako misliš da sam ono pravo prelaska dodelila da bih tebi nazlobila?"
     Klirvoter je frknuo, ali jedan trenutak nije odgovorio. Onda reče: "Ko bi znao zašto ti činiš ma šta? Dabogda ja istrunuo ako te dve pomisli nisu jednako razumne!"
     "A šta ti misliš, ko si ti", prekide ga iznenada glas Lunine staramajke, "da dolaziš ovamo i tim tonom da se obraćaš Dami Thalasi?"
     Okrenuo se da je pogleda; a ona je ustala i ostavila mrežu koju je do tog časa krpila. "Valjda imam više prava da se obratim ja njoj nego ti meni", promumla on.
     Danakil Lu prevrte očima. "U-ja-če..." progunđa, vukući Boru za rame.
     "Ona je moja unuka, ako moraš znat'", reče baka razdražljivo. "Na moj predlog je došla ovamo da provede neko vreme okružena svojim narodom i svojim običajima. Ona ima dovoljno finog vaspitanja da poštuje svoje starije. Pokaži prema njoj poštovanje kao što svaki letnjak treba, inače ćeš biti isti kao zimci!"
     Besno ju je pogledao. "Ja jesam zimac, mogu ti reći. Al' kad bi se ona ponašala više kao letnjakinja, i kad bi se manje butala u stvari koje mogu da budu ostavljene na miru, ja bi' je onda bolje slušao."
     "Zimac!" Bakica ga je odmeravala sumnjičavim pogledima od glave do pete i nazad.
     "E pa nismo mi svi parfimisani mekušci", oštro reče Bora.
     Luna je samo gledala, ućutala od iznenađenja što je njena baka tako ustala u njenu odbranu; bila je dirnuta zaštitničkim držanjem stare žene. Danakil Lu je stajao pored Džeruše; izgledao je smeteno. "A što se tiče prava transporta preko tvog imanja, Klirvoteru", upade Luna u njihov razgovor, "zašto je to za tebe toliki problem, zapravo? Neće trpeti ni tvoji usevi, ni ribarenje. Dobićeš dobre pare samo zato što će neko prolaziti po jednom tako malom delu tvoje teritorije. Je l' se ti buniš čisto iz principa? Ili zato što toliko mrziš promenu - i mene, i moje nove ideje?"
     Opet je frknuo, nakostrešenih brkova. "Meni se ne dopadaš, Luno Svetlohodna. To sam jasno kazao još odavno, i bar sam dovoljno pošten da kažem glasno, za razliku od nekih drugih. Ali mrzim - mog rođaka Kirarda Seta Dalekoputova. On kupuje imanja svuda oko moje zemlje, zajedno sa pravom eksploatacije mineralnih blaga i sa pravom izgradnje fabrika na tim mestima. A na mojoj plantaži, raznih ruda koliko hoćeš. To su rude metala. On bi hteo da otkupi i moje imanje, ali pošto ja neću da prodam, sad je ubacio nogu sa tim pravom prelaska. Izvukao je od tebe toliko, a posle će da gura dalje dok ne uzme sve. Vragove mu vražije, ti si mu dala nadu da bi mogao uspeti, i sad taj neće da se smiri. Ako mene pitaš, ceo taj klan Dalekoputova je jedna gangrena - sem ovog mladog Danija ovde, on je verovatno šenuo al' je dobar čovek. A gangrenu treba odseći i baciti, a ne puštati da se širi!"
     "Čujem ja šta ti govoriš, Boro Klirvoteru", reče Luna blago. "Kirard Set Dalekoputov je jedan od najmotivisanijih i najdelotvornijih saradnika u mom trudu da se Tiamat razvije. Ipak, ne nameravam da mu dajem bilo kakve povlastice na štetu ma koga drugog. Podneo si mi žalbu, i ja ću je imati u vidu. Neću je zaboraviti."
     Klirvoter odhuknu. "Nećeš, nećeš, dok ti ne pritrebaju nova nalazišta rude. E ja mu, bogami, neću više nikad dozvoliti da otvara površinske kopove kod mene."
     Luna se namršti. "Rešena sam da Tiamat učinim mestom gde će naš narod bolje živeti. Nemam nameru da tokom tog posla Tiamat uništim. Niko te neće protiv tvoje volje pomeriti sa tvojih tradicionalnih poseda. Dala sam ti moju reč. Moraćeš da se pouzdaš u nju. To je sve." Okrete se od ograde, ne slušajući njegovo dalje bundžijsko govorenje, ni oštrinu glasa njene staramajke koja ga je opet napala što dovodi pod sumnju reč jedne sibile, njene unuke. Umesto toga osmotri radoznale poglede okupljenih mornara i mornarki. Jedan od njih polako pođe napred, i postavi pitanje.
     Odgovorila je na to, i na još nekoliko pitanja, onda je digla pogled i shvatila da niko više ne čeka na red. Iscrpljena ali zadovoljna, ustade sa sanduka na kome je sedela i okrete se opet poslu.
     Ali Ukres je uhvati za mišicu ruke, smeškajući se, i odvede do ograde; otklonom glave pokaza dole, na dok. Ona se iznenađeno trže: Bora Klirvoter je još bio tu, i još je razgovarao sa njenom bakom - ali sad sedeći pored nje i pomažući u krpljenju mreže; govorio je žustro, ali tonom toliko normalnim da Luna više nije mogla razaznati njegove reči kroz lučku lupnjavu i dovikivanje. Džeruša diže pogled sa mesta gde je sedela, slabo prikrivajući neki svoj nemir; vide šta oni gledaju, osmehnu se i slegnu ramenima. Luna ponese sledeći sanduk, takođe se smeškajući, puna iznenadne zahvalnosti i iznenađenja što je ovaj dan doneo tako neočekivane dobitke; ne bez jednog trenutka žalosti kad je pogledala ka pučini i shvatila da ne zna kome da uputi svoju molitvu zahvalnicu.
     Začu iznenadni jauk, i štropot nečeg što je palo na dok, blizu broda. Prilazeći ogradi vide Džerušu na kolenima i šakama na drvetu izbeljenom od soli, a pušku odbačenu pored nje. Luna se ispentra preko ograde i doskoči na gat. Baka i Bora Klirvoter su već skočili na noge, zgranuti, a policajci su pritrčavali odasvud. Luna ugleda sa iznenadnim blještavim jadom crvenu mrlju krvi kako se širi niz nogavice Džerušinih pantalona. "Ukrese!" viknu. Pade na kolena i prihvati u zagrljaj Džerušu koja je pokušavala da ustane, pa je steže uz sebe, steže čvrsto; bol koji je trzao Džerušino telo osećala je kao svoj sopstveni; pamtila je bol rađanja, bol koji je Džeruši Pala-Tion došao prerano, daleko prerano. "Nađi Ngeneta. Požuri...!"

     Džeruša otvori oči, žmirkajući u nekoj vrsti neverice i razgledajući svoju novu realnost. Poslednje što je zapamtila bili su dokovi, luka; čudno osećanje mira koje se spustilo na svakoga oko nje dok je ona gledala i čekala. Priseti se: još nešto je u to vreme osetila, sedeći: malene drhtaje svog još nerođenog deteta. Kao lepršanje. Da, evo, seća se kako je u tom trenu svet izvan nje prestao da postoji, i kako je ona u celosti postala svesna čuda - života u sebi. U tom kratkom trenutku mir oko nje preneo se i u nju, dodirnuo njenu dušu, i Džeruša je tad dopustila sebi da bude srećna, sigurna da će ovog puta sve proći dobro...
     Pa je osetila da se beba pokreće ponovo, i ponovo, i da neki čudan nemir zahvata i nju samu, da se gubi onaj krhki i dragoceni osećaj smirenosti, da odleće od nje kao jato ptica. Iznenada: zatezanje, uštinuće,napetost koja vuče, ona ustaje i pokušava da se protegne ne bi li to nestalo kao kakva ukočenost mišića, htela bi da to nestane, jer to je onaj osećaj koji je već upoznala, ranije, tako da zna šta je sva tri puta usledilo...
     Bol je preseca, tako na nogama, sve pršti i kida se u njoj, mrak je ždere kao nalet plime užasa, sigurna je: ovog puta, ovog puta će umreti...
     Ali, živa je. Leži u nepoznatoj postelji, ali u sobi čudnovato poznatoj. Jest: prepoznaje plafon. Bila je ovde već ranije: bolnička soba. Neobična mešavina starog i novog. Nameštaj moderan, tehnička oprema koju su Hegemonci ostavili moderna i spolja očuvana - ali unutrašnji sistemi u toj opremi su razoreni i neupotrebljivi, kao u njoj. Njoj je, s druge strane, poznat i ovaj kiseli, tuđinski miris lekovitog bilja koje ovde kuvaju, jer to im je sad glavno sredstvo za lečenje svega. Oseća svoje ruke, šake, ramena, iako nema snage da ih pomeri. Oseća i nožne prste. Ali u centru njenog tela ne postoji ništa. Nema baš nikakvog osećaja. To je utrnulo. Nema potrebe da joj ma ko objašnjava zbog čega je tako.
     Pridiže glavu, pusti je da padne nazad, povučena silom teže. Ipak, stigla je da pogleda ka vratima. Neko se pomiče izvan njenog vidnog polja, ali ne daleko; neko reaguje na njenu kretnju, štaviše neko ju je čitavo vreme držao za šaku, osećaj koga je tek sad postala svesna. Borila se da usmeri pogled tamo, misleći da će ga izoštriti na lice njenog muža.
     Umesto toga, nađe lice Letnje Kraljice. Bleda šaka Lune Svetlohodne Letnje steže se oko njene, neizgovorenom sapatnjom, ojađenošću zbog gubitka koji se dogodio tako nedavno da još nije ni počela da ga oseća. Samo na tren se Džeruša seti jednog dana kad su njih dve sedele u obrnutim ulogama: ona pored kreveta, a Luna u krevetu, Lunina šaka je steže samrtničkom snagom, u bolu porođaja... "Ne treba ti da budeš ovde", šapnu Džeruša. Grlo, kako je suvo! Boli. A telo izgara kao pustinja. Jalova. Jalova.
     Lunin izraz lica se promeni, postajući neodlučan.
     "Imaš obaveze..."
     Luna odmahnu glavom. "Vreme je stalo. Sve stoji, dok se ne uverim da ćeš biti dobro", reče blago. "Osim toga, kako mogu da radim bez moje desne ruke?" Osmehnula se, ali taj smešak spade s njenog lica. Oborila je pogled, a u njenim očima bilo je znanje koje samo u oči druge žene može stati - ne kraljičansko, nego materinsko; odsjaj najužasnije strave koju ona može zamisliti.
     Džeruša stisnu usne, pogleda na sasvim drugu stranu; usne su joj suve i ispucale. Luna joj ponudi vode, pomože joj da pije. "Gde je Miroe?" upita ona, najzad.
     "Pobrinuo se oko tebe, kad smo te doneli. Sedeo je on ovde, dugo i dugo", reče Luna tiho. "Rekao je da će se uskoro vratiti."
     Džeruša klimnu glavom, umorno. Pogleda opet plafon, njegovu površinu bezmerno staru, besprekornu... i pomisli: kamo sreće kad bi i njeno telo moglo biti tako savršeno, tako nezahvaćeno dejstvima vremena i sudbine, tako neprobojno. Opet prenese pogled na Lunu. "Dobro mi je", reče tiho. "Idi kući kod tvoje porodice."
     Luna ustade, još i sad čvrsto držeći Geju Džerušu za ruku, sa sumnjom još u očima. Onda je pusti, nevoljno. "Naći ću Miroea, poslaću ga tebi."
     "Hvala", reče Džeruša.
     Luna se opet osmehnu, klimnu glavom maltene stidljivo, i iziđe.
     Džeruša ostade ležeći na leđima, osluškujući daleke zvuke života koji su dopirali do nje kroz zatvorena vrata, iz hodnika; osluškujući i ludačko brbljanje o gubitku i uzaludnosti koje je pokušavalo, prožimanjem, da se uvuče i da ispuni savršenu prazninu koju je ona htela da sačuva u središtu svojih misli. Poče zamišljati kako bi reagovali muškarci sa kojima je nekada radila u policiji Hegiške, kad bi je videli sad... i kako bi ona tadašnja Geja Džeruša Pala-Tion reagovala kad bi videla ovu sadašnju, na ovom ležaju. U oba slučaja, jednako nesaosećajno. Ona je godinama pokušavala da ih prisili da prihvate nju, Džerušu, kao ljudsko biće, a ne kao ženu, a evo konačnog rezultata, pretvorila se u muškarca. Napuštajući hegemonijsku brigadu, verovala je da tim činom reafirmiše svoju ljudskost. Muškarac nije... ali sad kad hoće da bude žena, ne može ni to. Oseti kako joj vrele suze naviru u oči, i prelivaju se napolje; ona ih mrzi, a mrzi i sebe zbog svoje slabosti, telesne i duhovne. Hoće Miroea, on joj treba, da joj pomogne sad. Zašto nije ovde? Baksuz jedan, on je taj čije prisustvo joj je bilo potrebno, ovaj gubitak on deli sa njom, intimnije nego ma ko drugi. Sad joj treba da s njom podeli svoju snagu, i svoj jad...
     Neko ulazi u sobu. Ona pridiže glavu, za šta joj je bila potrebna sva snaga, samo na tren, ali dovoljno da vidi da je došao Miroe, kao odgovor na njene misli.
     "Džeruša." Priđe njenom ležaju; njegove šake otvrdle od rada počeše doticati njenu pocrvenelu, grozničavu kožu onom nežnošću koja ju je uvek iznenađivala - poče dodirivati njene ruke, lice, njene suze. Poljubio je nežno njeno čelo, njene usne, pa se odmakao.
     "Drži me", prozborila je tiho, želeći da ne mora da traži takvu utehu. "Drži me..."
     Seo je na ivicu postelje; podigao je njeno telo snage lišeno, nereagujuće, pa ju je grlio, puštajući da njene suze natapaju njegovu košulju, upijajući ih, dugo. Nije mogla videti plače li i on. Mišići njegovog tela bili su kruti kao čelik, kao da odguruje od sebe navalu tuge. Ona nikad ranije nije zaplakala, kad joj se ovo dešavalo; a desilo se već tri puta, pre ovoga. Nikad nije plakao ni on.
     "Zašto se ovo stalno meni dešava..." prošaputa ona najzad, iskidano. "Nije fer..."
     "Žao mi je." Njegov glas bio je kao stisnuta pesnica. "Bogova mi, Džeruša - uradio sam sve što sam mogao."
     "Ne krivim te." Odmakla se od njega, da pogleda njegovo lice. Izbegavao je pogled u oči.
     "Trebalo bi da me kriviš", reče on tiho. "To je nešto što ja ne mogu da iscelim, da popravim... Da nisi ovde, da si ma gde drugde, već bi imala zdravu decu."
     "Ne, ne bih", reče ona. "Ne bih imala čak ni muža. Ne bih bila sa tobom. Kriva je Hegemonija..." Nalet besa i odbojnosti ponese te reči kroz njeno grlo. Ali Hegemonija je nešto udaljeno, bezoblično, bez lica, nedohvatljivo, i Džeruša najednom oseti da se ljuti na ovoga koji je drži, koji je prinuđuje da traži nekakve utehe od njega, i istovremeno očekuje da ga ona teši iako je u pitanju njen gubitak... Naš gubitak. To je naš gubitak! reče sebi sa žestinom. Ali onda dopusti sebi da isklizne iz njegovih ruku, koje su se opustile; da padne nazad, u prohladni, bezlični zagrljaj kreveta.
     On je osmotri, očima naoblačenim i punim sumnje, onda skloni pogled. Zavuče ruku u džep kaputa i izvadi nešto: teglicu punu nečeg što je ličilo na sušeno medicinsko bilje. "Džeruša", reče tiho, "želim da počneš ovo da uzimaš."
     "Šta je to?" progunđa ona, naprežući se da jasno vidi.
     "Trava decomrzna." Najzad je pogleda pravo u oči.
     Ona oseti kako i poslednji žar nade umire u njoj. "Protiv začeća...?" upita otupelo, iako nije bilo potrebno da pita niti se imalo šta objašnjavati.
     Ipak, on klimnu glavom. "Ovog puta zamalo da te izgubim, Džeruša. Iskrvarila si maltene do smrti. Neću više da tako rizikujem... ni ti."
     "Ali, Miroe..." Pokušala je da se digne u sedeći položaj, i to nije uspelo, pala je nazad, njeno telo ju je na taj način prinudilo da nešto shvati. "Meni su četrdeset tri godine. Nije mi još mnogo vremena ostalo..."
     "Znam." Ona vide kako se jedan mišić ističe u trenutku kad je Miroe jako stisnuo vilice. "Rizik će samo postajati veći, i za tebe i za dete. Možda je vreme da se suočimo sa istinom, Džeruša: nas dvoje nikad nećemo imati dece. Ne ovde, ne u ovom našem životu."
     Zurila je sumorno u njega. "Znaš da ne verujem u te priče - o reinkarnaciji, o dobijanju još prilika da se živi. Ovo nije generalna proba, Miroe, ovo je moj život, i ja neću da prekinem pokušaje!" Zaćuta, steže zube: nešto ju je unutra zabolelo, opako, i kroz slojeve umrtvljenog mesa.
     On se zateže, odmahnu glavom jedanput. "Volim te. Džeruša. Volim te toliko da te ne mogu ubiti, ili dozvoliti da se sama ubiješ, radi nečeg što je do te mere neostvarivo. Ako nećeš da uzimaš decomrznu, neću više hteti da spavam s tobom."
     "Nemoj mi reći da to ozbiljno misliš", reče ona zgusnutim glasom.
     "Mislim ozbiljno." On skloni pogled, ustade. "Ne mogu ovo više da podnosim. Žao mi je." Prođe bolničkom sobom i ode van.
     Posmatrala je njegov odlazak, nemoćna da ustane, da ga sustigne, sa njim da se suoči; bez snage, čak, i da vikne za njim. Prenese pogled na stočić ukraj postelje, teglicu kontraceptivne trave koju je ostavio. Obori je na pod, uzdrhtalom pesnicom. Opet pade na leđa, zagleda se u tavanicu; oseti kako se ona otupelost iz centra njenog tela širi, ispunjava i prostor u kome je njeno srce, ispunjava i um, ne ostavlja mesta za ma kakvu misao...

     "Zapovednice Pala-Tion! Oooot-kud ti ovde?" Policajka Leposklona se uspravi, odmičući se tim pokretom od posivele drvene ograde gata, sa iznenađenjem koje se jasno videlo na njenom dugom, od prošlosti ogrubelom licu.
     "Ništa, radim svoj posao, policajko, kao i ti." Džeruša uzvrati salutiranjem. Trenutak pre toga Leposklona je izvela salutiranje toliko aljkavo da se jedva moglo prepoznati - isti slučaj kao kod većine letnjačkih salutiranja ovde; ali Leposklona je bila smirena, pronicljiva žena, a Geja Džeruša je vremenom shvatila d su to osobine mnogo važnije nego disciplina, u štićenom području gde su policajci često i komšije i rođaci građana koje čuvaju. Sad se Džeruša nasloni na tu ogradu, pored Leposklone, poče udisati teški, prodorni miris dokova, miris drveta i katrana, morske trave i ribe i mora. Lavirint plovećih gatova bio je načičkan ribarskim i transportnim brodovima koji su doplovili sa svih delova obale.
     "Ali, tako rano...?" reče Leposklona. Vide izraz koji preovlada na Džerušinom licu, i njena iskreno pokazana radoznalost prevuče se slojem oblaka zabrinutosti.
     "Nije mi ništa", reče Džeruša mehanički, sklanjajući pogled, posmatrajući sliku nastalu od mnoštva konopaca i lanaca, zatim pomeranje svetlosti i senke po vodenoj površini. Zatim opet pogleda lađe. Njen Miroe Ngenet je juče isplovio odavde, da se vrati na plantažu, da izmakne iz grada koji mrzi, i da se skloni od bola njihovog zajedničkog gubitka, njenog gubitka. Da pobegne od njihove zajedničke uskraćenosti, i od uzajamnih prebacivanja krivice, jer bilo je i toga, kad se kod njih dvoje ljutnja zbog nasumične ravnodušnosti jednog nemarećeg univerzuma pretvarala u međusobni sukob. Isplovio je da izbegne sve to: njihovo mrtvo dete, njihov umirući san. Nju...
     "Oprosti mi. Džeruša." Leposklona pruži ruku, dodirnu Džerušinu mišicu ruke, gestom koji je nekako bio i izvinjenje i uteha pružena od jedne žene drugoj. Do tog trenutka Leposklona se njoj nikad nije obratila nijednim izrazom osim "zapovednice" i "komandante"; zato je ova kombinacija - taj pokret, to ime - dvostruko iznenadila Džerušu. "Prepatila sam i ja, troje mrtvorođenih sam imala, od ukupno sedam koliko sam rodila mom zavetovanom. Bilo je teško, teško..." Leposklona stisnu usta, ali Džeruša je znala da sad ima četvoro odrasle dece; uspomene na gubitke morale su joj sad biti stare. Ona opet diže pogled, uzdišući. "Thalasa dala, Thalasa i uzela... Mi smo na ostrvima imale izreku, znaš, da kad ti se to desi treba devet dana da se odmaraš pre povratka na posao. Tri za bebu, tri za mamu, tri za Damu."
     Džeruša se nasmeši, slabo. Glava joj je i sad zujala od ovdašnjih anestetičkih biljaka koje je žvakala danima. Ona i Miroe su potrošili svoju malu ličnu zalihu uvoznih lekova i medicinskih materijala na one ranije pobačaje i na druge male katastrofe. "Pa, ja nisam vernica Gospe Thalase. Što se mene tiče, više volim da radim nego da tugujem. Elem, naodmarala sam se dosta."
     Leposklona odmahnu glavom. Pri tom pokretu, pletenice njene kose boje peska zakotrljale su se po tunici. "Svejedno, savet je u svakom slučaju dobar, znaš. Treba odvojiti dovoljno vremena da se tuga istuguje. Inače patiš više, gledano na dugi rok."
     Džeruša prisili sebe da savlada neočekivani talas netrpeljivosti koji je ispuni. Onda se seti kako je izgledalo lice jednog od ljudi pod njenom komandom u stara vremena - to bejaše njen pomoćnik, onaj Gundalinu - kad je stigla vest da mu je umro otac. Zapamtila je taj tvrdoglavi karemovski ponos; to odbijanje da se na gubitak reaguje ma kako; tad je morala prosto da mu naredi da za taj dan uzme odsustvo s posla, da bi mogao da ožali... Ona protrlja oči, okrete se na drugu stranu.
     Neki zvuk odjeknu kao grom i spase je potrebe da nastavi taj razgovor. Odjeci poleteše kroz donji svet ove luke poklopljene gradom. Ona se okrete Leposkloni, suoči se sa njenim ukočenim pogledom. "Pade lađa..." reče Leposklona. Vika mnogih glasova ubacila se u zapanjenu tišinu koja je nastala u prvom trenutku posle tog treska. Njih dve se okrenuše: reči im nisu bile potrebne. Potrčaše, kao i mnogi drugi, prema mestu nesreće. Približavajući se, Džeruša začu jauke, a tek posle toga vide, kroz zid uskomešanih tela, šta se desilo.
     Progurala se kroz gomilu, tako da je mogla videti bolje. Sve se moglo obuhvatiti jednim pogledom: brod koji je čekrcima bio dignut iznad gata, da bi se izvršile popravke; lanac koji se otkinuo, zbog čega je brod pao na gat i ostao bočno izvrnut; dvojica ljudi prignječena ispod. Radnici su se u najvećem mogućem broju natisnuli leđima uz brodsko korito, i već su pokušavali da ga podignu; ali nisu imali u rukama nikakav rub, ivicu, hvataljku, tako da im je brod neprestano klizio, nisu ga mogli stvarno zahvatiti.
     Džeruša pogledom pređe od pokidanog lanca opruženog po gatu ka čekrku koji je visio u vazduhu, daleko iznad lađe, pričvršćen za 'trbuh' Karbankla. Opet pogleda dole. Jedan od te dvojice radnika ležao je onesvešćen ili mrtav, u bari krvi; drugi, kome su samo noge bile prignječene, još je jaukao. Stisnula je vilice, nastojeći da ne sluša taj zvuk, da održi u umu jasnoću potrebnu za razmišljanje.
     Iz opasača izvuče namotaj plastičnog konopca, takozvanog monofilamenta, koji je nosila uvek sa sobom, još od vremena kad su policijske automatske lisice prestale da funkcionišu. Poče da vezuje jedan kraj konopca kroz poslednju neoštećenu alku prekinutog lanca. Radnici su je gledali bez razumevanja.
     Zatim je hitnula ostatak namotaja u visinu. Nešto napola zalečeno trznulo ju je bolom unutra, ali namotaj polete dobro i, na njeno iznenađenje, iz prvog pokušaja prođe preko žljebastog točka, od koga se gornji deo čekrka uglavnom i sastojao. Odmotavajući se spiralno, plastični konopac se vrati do njih i leže na gat, čekajući. "Ajmo!" povika Džeruša. Podiže kraj konopca. "U mašinu ovo, i diži!" Gledali su u nju i domunđavali se, činili odrečne pokrete.
     "Komandante", reče Leposklona tiho. "Pa, neće držati. Ljudi znaju da će se to otkinuti, suviše je tanko..." Pokaza glavom ka prekinutom lancu koji je bio debeo kao Džerušin šačni zglob.
     "Držaće!" viknu Džeruša oštro; jauci radnika na koga se pali brod navalio parali su nešto u njoj kao slomljena kost. "Hoće! Namotavaj!"
     Dvojica lučkih radnika priđoše bliže. Gledali su je kao da je poludela, ali, nije se imalo šta drugo uraditi. Gledala ih je kako vezuju kraj konopca za bubanj donjeg dela čekrka, pričvršćen za gat, i kako počinju da okreću veliku polugu. Zupčanici u tom donjem delu proradiše. Odjednom su pokreti te dvojice postali mnogo sporiji, a mišići mnogo napregnutiji; konopac se zategao. Nastavili su da okreću. Konopac poče da 'peva': i poslednji njegov slobodni milimetar bio je na bubnju, i sad monomolekularna plastika prihvati punu težinu lađe.
     Džeruša je zadržala dah; znala je da će konopac izdržati, ali... nagonski se plašila katastrofe. Iz lađe se čulo krckanje i škriputanje; nepomeriva masa postepeno je popuštala pred neodoljivom silom poluge i zupčanika - i najzad počela da se diže.
     Neki su odmah priskočili i izvukli dvojicu prignječenih. Ali oni kod donjeg dela čekrka nastavili su da okreću veliku polugu, a lađa se dizala sve više i više. U gomili nastade govorkanje puno divljenja. Jedan brodski bočni plovak vezan običnim konopcem, koji je prilikom pada podleteo čak pod ivicu gata i tamo se zaglavio, sada pršte u paramparče, zasipajući ljude komadićima drveta. Zbog tog zastoja lađa se cela trže i zanjiha na plastičnom konopcu, ali se postepeno ipak umiri. Neumoljiva snaga izvukla ju je najzad u prvobitni položaj u vazduhu... a plastika se ipak nije otkinula.
     Džeruša odvoji pogled od broda, vide kako ljudi nose ranjenike uz rampu, u grad, prema bolnici. Onda pokuša da vidi ko ju je zagrlio - iznenadno, nezgrapno; ta osoba je odmah i pusti i požuri dalje, za ranjenima.
     "Litlharborov rođak", reče Leposklona, pokazujući prstom prvo ka tom čoveku koji je zagrlio Džerušu, a onda ka ranjenicima. Džeruša ćutke klimnu glavom, pitajući se, sa dobro znanim mračnim zamorom u duši, da li se toj dvojici nesretnika uopšte može pomoći na bilo koji stvarno koristan način, sada, sa primitivnom medicinskom tehnologijom koja je ovom svetu preostala. Miroe se potrudio najbolje što je mogao da svoju medicinsku stučnost prenese na Tiamatovce; ali bez usavršene dijagnostičke i terapijske opreme, njegovi metodi nisu se mogli sprovesti. Postizao je rezultate jedva nešto bolje nego ostrvljani sa svojim pristupom po sistemu 'lekovito bilje i zdrav razum' do koga su sami, kroz generacije, došli.
     "Komandante?" Nečiji glas se, neodlučno, zakačio za nju.
     Ona se okrete, vide da se gomila letnjaka okupila oko nje. "Šta je?" reče.
     "Kako je to moguće?" reče žena koja joj se obratila; pitajući ne samo u svoje ime nego u ime svih njih, uvide Džeruša. "Kakvu to strunu ti nosiš, kad može da ponese teret od koga je pukao lanac?"
     "To se zove monomolekularni konopac", odgovori ona. "Izuzetno je jak. Kažu da bi mogao da podigne ceo grad Karbankl i da se ne otkine. Uvezen je sa drugih planeta." Gledala je njihova lica, očekujući da, posle te završne rečenice, vidi ono ustakljivanje očiju koje znači da ih tema više ne interesuje zato što je reč o nečem tuđinskom. Uvek su bili takvi, verovatno će uvek i biti. Džeruša je vremenom došla do uverenja da su letnjaci nasledno mazohisti; da se na neki način nagonski protive svemu što bi im makar i malo olakšalo život.
     Ali, ovi su samo prilazili još bliže. Između sebe su tiho razgovarali o jačini, lakoći, o nebrojenim mogućim upotrebama - za mreže, jedra, za vezivanje predmeta... na farmi... u seoskoj kući. Pominjali su reč bolje. Koliko stvari su Kraljica i njeno sibilsko učilište i zimci preduzetnici pokušavali da im nametnu, da im objasne, pokažu, ubede ih milom ili silom... a na sve što je bilo silom ugurano u grlo letnjaci su reagovali uglavnom povraćanjem. Trebalo je puštati da stvari govore same... da letnjaci misle svojom glavom. Ne kaži, nego pokaži...
     "Jesu zimci naučili kako se to pravi?" upita jedan krupan čovek crvene brade, tonom donekle nevoljnim.
     "Nisu još", reče Džeruša. "Naučiće jednog dana." Pogleda dole, nastojeći da sakrije iznenadno nadahnuće koje ju je ponelo. "Ali - postoji zaliha ovoga, u starim vladinim magacinima. Ako je želite, možda bih mogla srediti da nam se stavi na raspolaganje..." Slegnula je ramenima, nastojeći da ne zvuči previše željno, i da ne izgleda kao da joj je to važno.
     Letnjaci su se zgledali, pomešanih izraza lica, kao da svaki pokušava da proceni kako reaguju ostali: neće li onaj do njega na neki način uspeti prvi da se domogne novog konopca, i time ujedno ostvariti neku prednost.
     "Kol'ko bi tražila za to?" reče neko.
     Zamalo da kaže "Ništa"; uzdrža se, razmišljajući brzo. Letnjaci sami proizvode glavninu opreme kojom se služe; više vole trampu nego sistem kreditiranja koji je zasnovan na tuđinskim običajima. "Mogli bismo da se dogovorimo o jednoj razmeni", reče ona, i vide da njihova lica počinju da oživljavaju, zato što im je odgovorila na njihov način. "Kad završite posao ovde, dođite gore do magacina. Jedan od mojih narednika letnjaka biće tamo da razgovara sa vama." Videla je da klimaju glavama, videla je njihove oči, i znala da će, pre ili kasnije, neki od njih doći. A onda, ako bude iole sreće, doći će i drugi. Ne kaži, nego pokaži... Bilo je u magacinima i druge robe, raznih stvari koje bi ona mogla kao uzgred da upotrebljava u prisustvu letnjaka, tako da oni vide da njihovi načini postupanja nisu jedini, da možda nisu ni najbolji. Zadubljena u razmišljanje, jedva da je osećala bol svog premorenog tela dok je kretala uz rampu, u grad.









12. ČETVRTA: Forzgejt
     "Budi se, heroju smrdljivi. Nije vreme za spavanje..."
     Komandant policije B. Z. Gundalinu huknu i probudi se u potpunom mraku. Te bezizvorne reči odjekivale su u njegovoj glavi kao san. "Ššššta..." Sanjao si... Ti si to sanjao.. Ali sanjao je lice neke žene, bledo poput mesečine, u odjecima plavog, ona je pružala ruke ka njemu...
     Zakotrljao se ka rubu kreveta, pipanjem tražeći lampu, časovnik, primač poruka, na stočiću pored kreveta; ali želeći zapravo da 'napipa' šta ga je to trglo iz teškog, premorenog spavanja. U ovaj stan se vratio, posle još jednog u, reklo bi se, beskrajnoj seriji banketa u njegovu čast, tek znatno posle ponoći po lokalnom vremenu. Ni slučajno nije moglo proteći više od dva ili tri sata od tad. Pa, za ime hiljadu bogova, šta...
     Nađe podnožje lampe, pljesnu ga dlanom - ali nikakvo se svetlo ne upali. Tek tad on shvati da ne vidi savršeno ništa, čak ni senke u noći, skrivenu formu prozora. Šake poleteše ka licu: odbiše se ne dodirnuvši ga. Polarizovani bezbednosni štit bio mu je stavljen na glavu i uključen.
     On opsova, pokuša da se hitro izvuče ispod pokrivača, na kolenima i šakama; oseti da ga grabe snažne ruke - ne samo dve - i da ga trzajem bacaju nazad. Onda: nepogrešivo prepoznatljivi pucanj pištolja za paralizovanje; čuo ga je u istom trenutku kad je osetio taj udar u prsa i isključenje svog voljnog nervnog sistema. Sruši se na postelju, paralisan ali sasvim budne svesti, silno besan zbog činjenice da je potpuno go. Noćas je bio toliko iscrpljen da nije stigao ni noćnu košulju da nabaci na sebe pre nego što se sručio na spavanje.
     Te šake su ga prevrnule na leđa; začuo je govor, izobličen i mrmljav zbog energetskog polja polarizovanog štita. Šta hoćete? Njegove opuštene usne nisu mogle da oblikuju nijednu od tih reči koje bi on hteo da kaže - koje mu je bilo očajnički potrebno da kaže da bi bar toliko uticao na svoje telo, svoju sudbinu. Ne može ni da psuje. Ni da jekne.
     Osetio je da ga još jednom hvataju, pokreću bezobzirnom efikasnošću; shvati, sa zahvalnošću gotovo jadnom, da umotavaju njegovo telo lišeno nerava u nekakvu odeždu. Evo, dižu ga sa kreveta, vuku ga preko sobe, ka vratima.
     Bogovi, kidnapovan. Njega neko kidnapuje. Borio se da obuzda paniku, i to je bilo jedino nad čim je imao više ikakvu kontrolu; da održi funkcionisanje uma, razmišljanje. Šta oni hoće? 'Heroju smrdljivi', tako su mu se obratili. Znači, šta: otmica, ucena, terorizam, informacije o zvezdanom pogonu, o Jezeru Vatre...? Prekini. Nema načina da to sada pogodi, ali uskoro će saznati u svakom slučaju. Koncentriši se. Šta već znaš? Ne zna koliko ih je, ni gde ga vode... vazduh mu bučno izlete iz pluća: bacili su ga neslavno u neko vozilo, na pod. Oko njega su se ukrcavali i oni. Osetio je da vozilo uzleće i da nosi sve njih prema bog-zna-kom odredištu.
     Koristeći preostale čulne inpute, zaključio je da vozilo ima neki čudno poznat miris. Ubrzo ga je prepoznao: karakteristični miris bandroa, stimulantnog pića koje se uvozi sa Cie-Puna. Glavnina hegemonske policije ovde stacionirane poreklom je sa Cie-Puna. Policija. Da li bi u ovo mogla biti umešana policija? Time bi se objasnila ova oprema, vozilo, bezobzirna efikasnost kojom je zarobljen, pa i lakoća kojom su prošli kroz nevidljive zidove njegovog sistema bezbednosti...
     Ali zašto bi, za ime svih njegovih predaka, policija radila njemu ovo? Možda su ovo neki teroristi; možda se spremaju da... O, bogovi, ovo je ludilo, zašto baš meni ovo da se desi, baš sad?... Ne. Prekini. Ne. Zbog paralizujućeg pogotka, disanje je bilo otežano, pogotovu u tesnom prostoru i presamićenom položaju. On ćutke odrecitova jednu adhansku molitvu. To ga je smirilo. Ležao je nepomično, prosto zato što ništa drugo nije ni mogao. Čekao je.
     Letilica se spuštala. Let nije bio dug. Sigurno su ostali u Forzgejtu ili njegovoj okolini. Pokušao je da zamisli da ga taj fakt ohrabruje, ali nije uspeo. Letilica se prizemljila gotovo neprimetno na neku ravnu površinu, a njega su potom izvukli van, kao običan tovar, što je i bio. Poneli su ga u neku zgradu, dole... jednim dugim, odjekujućim hodnikom, u neki lift, koji ih je spustio još niže. Da li su maločas sleteli na krovno sletište? Ili sad silaze u podzemlje? O tome nije imao nikakvih nagoveštaja.
     Konačno prestade to smučujuće kretanje; opet su ga istovarili, kao 'mrtav teret', na neku tvrdu površinu. Osetio je da su raširili njegove olovne ruke i noge i privezali na četiri strane. Ubod u vrat: neko mu je dao protivsredstvo za njegovu paralizu mišića. Udahnuo je duboko, šuštavo, sa olakšanjem, čim mu se kontrola vratila, ali prvi pokušaj pokretanja ruku i nogu rezultovao je samo grčevima. Onda su nevidljive šake uradile nešto kod njegove vilice, bezbednosno polje je iščezlo, i on je najzad mogao da vidi i čuje.
     Podigao je glavu, jer je samo to mogao; ali ju je i pustio da padne nazad. Načini neki zvuk koji nije bio baš smeh. Ovo mi je strašan san. Ovo se ne dešava stvarno... Jer, ono što je video bilo je suviše apsurdno. Ne leži on stvarno ovde, ovako: u konusu drečave bele svetlosti, oko njega desetak figura u crnim odeždama koje su posute zvezdanim mrvicama, svakome na glavi hologramska maska da bi se sakrio identitet. Bezoblična tela krunisana vatrenim koronama Crne Kapije čije srce tame neumoljivo usisava njegov vid ka ludilu. Sanjam, to je povratak nekim uspomenama, preopterećenost, košmar... probudi se, ej probudi se prokletniče!
     Nikako da se probudi. Oči su mu i sad pokazivale ta ista obličja, jedva vidljiva na rubovima ove kupe svetlosti koja nemilice pada na njegovo bespomoćno, napola obučeno telo. Gledao je ćutke: jedan od njih mu prilazi, nadnosi se, zagleda se dole u njega, licem infiniteta. Morao je da skloni pogled; okrete glavu na drugu stranu i zatvori oči. Znoj mu je curio niz obraz, u uvo, izazivajući užasan svrab, izluđujući. Šaka mu se, vezana, steže u pesnicu.
     Zaogrnuto obličje pruži ruku, dotače njegovu napregnutu šaku maltene kao da želi da mu ublaži nevolju. Zdepasti prsti u rukavici sklopiše se preko njegovih prstiju, obrazujući skriveni obrazac, sasvim jasno prepoznatljiv iako neupadljiv. Gundalinu se ukoči prepoznajući to. Uzvrati istim takvim rasporedom prstiju, sa iznenadnom nadom.
     Ali onda se to lice plamtećeg ništavila opet okrete njegovom, a u ruci tog neznanca pojavi se laserska 'olovka'. Sečivo koherentne svetlosti pecnu Gundalinua po koži ispod grla, gde je bio utetoviran sibilski znak; tako vrelo da je Gundalinu poskočio, ali ipak ne podešeno da spaljuje. Glas, elektronski izobličen, zapita: "Jesi li sibil?" Toliko izmenjeno, da Gundalinu nije imao nikakvog nagoveštaja o ličnosti govornika, pa čak ni da li je to muško ili žensko.
     "Jesam", prošaputa Gundalinu. Pogled je i sad sklanjao od lica Haosa. "Jesam - u mojoj krvi je taj virus." Nadao se da bi ta nagoveštena pretnja mogla pomoći da ovde uskoro ne vidi suviše svoje krvi.
     Glas se nasmejao neugodno. "Obzirno je od tebe što nas upozoravaš. Ali, ova stvar fino kauterizuje." Bezlična figura malo pomače vrh olovke levo-desno, i tačka bola zaplesa po Gundalinuovom vratu. "Šta znaš o Kartografima?"
     "Input..." promrmlja on, prihvatajući to pitanje kao da će odgovoriti po dužnosti, kao pripadnik sibilske službe; pribegavajući najlakšem rešenju.
     "Stop", naredi mu glas. To je bilo dovoljno da trgne nazad, u realno vreme, njegovu svest koja je već započela dugi pad u sibilsku mrežu. "Hoću da odgovaraš ti sam. Jesi li član Kartografa?"
     "Jesam", ponovi on, ponovo se orijentišući, što nije bilo lako. Šaka mu se steže oko uspomene na dodir te osobe. Ali vama je poznato da sam član. Zašto sam ovde? Možeš li ti da mi pomogneš? Nije postavio ni jedno od tih pitanja, zato što se plašio šta bi se desilo ako odgovore ne bi dobio. U trenucima kad niko nije govorio, tišina je bila skoro potpuna; zvuk njegovog spostvenog disanja čuo se tako da su ga uši bolele.
     "Šta znaš o Kartografima?" ponovo ga upita glas.
     Odmahnuo je glavom, više iznenađen nego uplašen ovim neočekivanim obrtom saslušanja. Toliko raznih mogućnosti je njegov frenetični mozak našao za objašnjenje ove nevolje - ali na članstvo u Kartografima nije ni pomislio. Zagledao se ka plafonu, ako je plafona uopšte bilo u mraku iza zasenjujućeg blještanja. "To je privatna društvena i humanitarna organizacija. Na Karemofu su bili učlanjeni skoro svi moji poznanici - i valjda svaki teh. Postoje filijale na svakoj planeti Hegemonije." I mnogi pripadnici hegemonijske policije bili su u Kartografima; Gundalinu je na tri razne planete prisustvovao sastancima. "Čujte, ovo je besmisao jedan..." Digao je glavu i zagledao se u lice stravičnog sna, trudeći se da u tome istraje. "Šta vi, tako vam boga bilo koga, hoćete od mene?"
     "Samo ti odgovori na pitanje." Vibracije govornikovog nestrpljenja parale su taj glas. Laserska olovka prošeta bolno niz njegova gola prsa i delimično ogoljeni stomak, dođe blizu polnog organa, i tu se toplota poče pojačavati. Gundalinu oseti da mu oči suze.
     Duboko udahnu i osloni glavu unazad. "Šta pitaš?" Glas mu je zvučao utanjeno i zlovoljno. "Sve što bih ti ja mogao reći, možeš saznati i u svakom mesnom odboru!"
     "Ima li mnogo sibila u Kartografima?" upita glas, ignorišući njegove reči.
     Razmislio je o tome. "Da. Priličan broj." Nikad do sad nije shvatio koliko je, zapravo, veliki procenat sibila učlanjen i u tu organizaciju. "Ali to nije nikakav uslov za učlanjivanje."
     "Jesu li sve sibile i sibili učlanjeni u Kartografe?"
     Odmahnuo je glavom, pomišljajući na Tiamat. "Ne."
     "Zašto nisu?"
     Otvorio je oči. "Ne znam. Čak ne znam ni zašto je tako veliki broj njih učlanjen..." reče ogorčeno.
     "Koliko je staro to udruženje?"
     "Ne znam. Mislim da je veoma staro. Valjda je osnovano na Karemofu."
     Maskirani ispitivač se tiho nasmejao. "Kao i sve drugo što stvarno vredi?" Gundalinu iskrivi lice. "Koliko ima nivoa unutar udruženja?"
     "Šta? Pa, valjda tri. Tri!"
     "A na kom si ti nivou?"
     "Na trećem. Ja sam... bio... tehničar druge klase."
     "Nema još viših nivoa, ne postoji unutrašnji krug...?"
     "Koliko ja znam, ne."
     "Nisi nikad čuo ni glasine da bi tako nešto moglo postojati?"
     "Pa... da, čuo sam, ali to su samo govorkanja. Ljudi vole da vide zavere svuda. Ima ljudi koji rado fantaziraju o tajnama. Nisam video nijedan dokaz..."
     "Tu se ne radi ni o kakvim tajnim ritualima? Ne postoje obredi učlanjenja koje je zabranjeno otkrivati?"
     "Pa, postoje, ali su besmisleni."
     "Ipak, ti ih nisi otkrio nikome?"
     "Nisam."
     "Opiši ih meni."
     "Ne mogu." Odmahnuo je glavom odrečno, i osetio se još neugodnije, jer ovaj inkvizitor je razgrnuo njegov ogrtač, otkrivajući njegovu golotinju.
     "Opiši."
     "Tako mu bogova!" povika Gundalinu, uvijajući se, mrzeći sebe zbog toga. "Čak i ti znaš za to bogomprokleto rukovanje! Ono ne znači ništa! To je jedasn glupav i besmislen klub!"
     "Mnogo grešiš..." reče ispitivač tiho. Bol najednom sasvim prestade.
     Gundalinu usisa dugi jek olakšanja. "Molim te..." reče, "bar mi kaži zašto sam ovde..."
     "Onda postavljaj prava pitanja."
     Gundalinu proguta proteste koji su se počeli oblikovati u njegovom grlu. Postavljaj prava pitanja... On je nedavno postavio prava pitanja na Vatrenom Jezeru, i otkrio spremište drevnog blaga skrivenog unutar prividno nasumičnih fenomena na mestu zvanom Nakrajsveta. Otkrio je izgubljeni izvor staroimperijalne zvezdopogonske plazme, zahvaljujući kojoj je u drevnim vremenima međuzvezdani let bio moguć. Da li se o tome radi? Da li bi trebalo da on sad otkrije neko tajno značenje iza ovog skupa ludaka? Bogovi, suviše sam ja umoran za ovo... Ali možda mu ovi ljudi daju nagoveštaje - čemu, inače, sva ta pitanja o tajnama unutar organizacije svemirskih kartografa, o unutrašnjim krugovima, višim nivoima...? "Jeste li svi vi stranci daleko od svog doma?" Ritualno pitanje; slušao je kako ga drugi postavljaju, a i sam ga je postavljao, već godinama, u raznim mesnim odborima Kartografa na tri različite planete.
     Hologramska maska iznad njega promenila je fokus, kao da je njen nosilac klimnuo glavom. "Vrlo dobro", odgovori ispitivač. "Sad počinješ razmišljati kao heroj."
     Gundalinu pregrize svoju iritaciju i opet zaćuta, nastojeći da se koncentriše na činjenice a ne na neskladnost ove situacije. "Pa kakva je onda prava svrha te organizacije, ako nije ono što spolja izgleda?"
     Odgovori mu tišina, koja je potrajala nekoliko dugih trenutaka; Onda njegov inkvizitor tiho reče: "Ima nekih stvari koje se ne mogu kazati, nego samo pokazati..." Ispruži ruku i dotače Gundalinua po čelu, gestom koji je izgledao maltene kao blagoslov. Ali u ruci je držao nešto nalik na krunu, a to je ostalo na Gundalinuovoj glavi, oko koje se omotalo kao da je nemoguće živo. Zraci svetlosti zablistaše kao sunce između prstiju te ruke dok se povlačila; i počeše rasti, pojačavati se iznenadno i nepodnošljivo, izgarajući njegov vid, bacajući ga u potpunu tamu i tišinu.
     Dugo je tako ležao i čekao, i nije pokušavao da se bori jer je znao da je beskorisno boriti se; slušao je odjeke svog disanja, sve dok mu svaki dah ne poče izgledati kao deo nekog većeg uzdisanja, kao da sam neprovid oko njega uzdiše. Nije imao više nikakvo osećanje telesnosti, niti sobe sa nepoznatim ljudima oko sebe, ni okova kojima je vezan, pa ni sopstvenog tela... Bačen da pluta, osećao je da se mišići njegovog tela polako, svojom voljom, opuštaju. On kao da pada u tamu, vidi srce neživota, Crnu Kapiju koja se otvara...
     Onda, u daljini, razaznaje neki zvuk, opet... kristalnu muziku koja je maltene tišina, gotovo sasvim izvan domašaja njegovih čula; pesmu za koju je oduvek smatrao da bi je kosmos morao pevati (oduvek je smatrao, ali je nekako tek sad postao svestan toga) kad bi zvezde imale glasove.
     Slušajući, shvatio je, posle nekog vremena, da tu pesmu zna oduvek, da je to pesma koju molekuli pevaju, DNK u njegovim genima, misao večnosti: nit njegovog života i stotinu, hiljadu života pre njega, koja ga vodi nazad do srca Starog Carstva.
     Zvezde su počele žmirkavo da se pojavljuju u egzistenciji oko njega dok je slušao, maltene kao da ih je njegova misao, načinom božanskim, postavila tu... Nihove slike obasjavale su nebo novom i sasvim čudnom varijacijom na njihovu univerzalnu temu svetlosti protiv tame. Noć drugog sveta svud oko njega, noć koja nežno diše i šapuće, nemirna u svome snu.
     "Pogledaj te zvezde, Ilmarinen", kaže mu neko pored njega, najednom. "Te kolore... Ovakve zvezde nisam video nikad, nigde. Ovo je veličanstveno. Kako postižeš takve stvari?"
     Gde sam? Počeo se smejati, na te reči, onda oseti da prigušuje smeh jer nije siguran, ni posle toliko godina (toliko godina?) da li se Vanamoinen šali ili misli ozbiljno. To je deo Vanamoinenovog talenta, i njegove razbešnjujuće jedinstvenosti... Vanamoinen sedi ovde i gleda zvezde već tri sata, procenjuje on, i evo, tek sad je progovorio prve reči. (Vanamoinen? A ko si ti?) "Rado bih pripisao sebi u zaslugu taj prizor", kaže on (ali on je Gundalinu, zar ne? Pa onda kako je Ilmarinen, ovaj Ilmarinen koji odgovara i smeška se?...) "Veo interstelarne prašine, to je sve." Ali, nebo je zaista veličanstveno; to on mora priznati... Veličanstveno, to je jedina prava reč. Prizori te vrste podsećaju ga... (Na šta? To zna Ilmarinen, ovaj neznanac kroz čije oči on sada gleda, čija tuga i hitnost mu stežu grlo, čiji život je on izgleda uzurpirao, iako zna da je zarobljen negde u gradu Forzgejtu na planeti Četvrtoj, vezan za sto...)
     "'To je sve'", gunđa Vanamoinen. U njegovom veselju možda ima, a možda i nema ironije. "Oni kasne?" pita Vanamoinen neočekivano, kao da njih dvojica ne sede ovde već, čini im se, celu večnost, čekajući.
     "Kasne", reče Ilmarinen. (I Gundalinu oseća da ga u utrobi steže Ilmarinenova napetost. Takođe oseća da se njegovo telo pokreće, starom navikom, da prebaci ruku preko pleća Vanamoinenu koji uz njega sedi prekrštenih nogu. Jedva vidi siluetu tog čoveka pored sebe, na peskovitom tlu ove planinske zaravni, ali, zna ko je to; oduvek je poznavao Ilmarinena. Prepušta se viziji, dozvoljava da ga ona nosi... oseća da ga ispunjava moćni talas emocija, koji se delom sastoji od divljenja pred čudesnim, delom od gladi, delom od potrebe.) Vanamoinenova šaka pokriva njegovu, a on jače steže Vanamoinenovo rame. Posle toliko godina... pomišlja on, i sad zapanjen tim osećajem. Pa, njih dvojica su sigurno bili oduvek zajedno; život je počeo tek kad su se sreli, otkrili veze uma i duha, kontrastne snage koje su ih učinile prvo ljubavnicima a zatim i dvočlanom ekipom na najvišim nivoima Gilde. I jedan i drugi su na vrhu svojih oblasti u sektoru za istrtaživanje i razvoj - a njihove oblasti su informacioni resursi i tehnogenetičko programiranje; zato je moguće, mada jedva moguće, da postignu ono što su naumili... i time da učine svoju izdaju države i društvenog poretka dvostrukom.
     (Znao je, i bez gledanja dole, da na sebi ima uniformu Kartografa, sa oznakama komandanta sektora; takođe je odnekud znao da niko, baš niko u Državnom Interfejsu ne sme nikad ni u snu sanjati šta oni rade ovde, u ovoj pustoši i zabiti, na planini jednog napuštenog sveta - inače bi bili uklonjeni kao neželjena misao.)
     Bogovi te ubili, pa gde je Mid? Nemirno je digao pogled ka Kulama, iza siluetovanog Vanamoinenovog obličja: masivna organska stabla/građevine, sa granama i zaokretima, uzdignuta da posegnu ka zvezdama svojim tupim udovima; svaka drugačija... još stoje kao nemi stražari, bdiju nad ovim tajnim sastankom. Jednom su Kule bile stanište jedne rase polusvesnih parazitskih bića; posle toga, postale su dom nekih ljudi, naseljenika, i to onih koji su pogazili propise Kartografa i izvršili genocid nad prethodnim stanovnicima... da bi posle bili i sami uništeni u jednom od međuzvezdanih lokalnih ratova koji su bili i uzrok i posledica propasti Pangalaktika.
     Sad su te tri Kule samo tri prazne ljušture, tri bezglasna podsećanja na život...Kako mu je Vanamoinen jednom prilikom rekao - 'Zašto je istorija počela? Istorija je oduvek bila užasna.' Ilmarinen udahnu duboko. Pluća su ga pomalo bolela zato što nije bio naviknut na ovaj razređeni, suvi vazduh. Osim toga ovde je bilo prokleto hladno, čak i njima obučenim u termalnu odeću. Koliko se mogao setiti, još od kad je, kao regrut, prolazio kroz vojnu obuku, nije se osećao ovako neudobno. Ali silan strah da ne budu otkriveni sprečio ih je da uključe makar i 'zamagljivače' koji bi im obezbedili onu mikroklimu na koju su navikli.
     "Slušaj..." reče Vanamoinen iznenada, glasno, pipkajući nervozno svoje uvo. Izbegli su i neuro-kom vezu, koja se lako otkriva iz kosmosa, iako je Ilmarinen svojom opremom utvrdio da ih niko ne prisluškuje ni na jednom zamislivom delu EM spektra... Sad se i on dodirnu po uvu, pipkajući mesto gde bi trebalo da bude 'minđuša', viseći slap kristala, informacioni sistem oblikovan kao umetničko delo: normalno je to uvek nosio, i ti kristali su bili deo njega, jednako kao i njegova koža. I Vanamoinenovo uvo bilo je prazno. Kao da ideš go... ne, još gore: kao da si izgubljen u ništavilu. (Izgubljen u ništavilu. On oseti da njegov identitet počinje da klizi...)
     "Nek ide sve u pakao!" reče jedan zadihani glas: bandica zaverenika stizala je, napokon, do zakazanog mesta susreta. "Ilmarinen, nadam se da si to ti."
     "Da, ja sam", odgovori on malo nesigurno. Treptajem kapaka uključi opet svoju sposobnost gledanja u mraku, i najzad se nasmeši; olakšanje ga je ispunilo kao poplava. Dok se osmehivao, pade mu ne um da je to izraz koji se u poslednje vreme ne pojavljuje često na njegovom licu. Stigli su: Midova i šestoro ljudi koje je ona pridobila, kao što je i obećala. Još jednom se kockao i dobio, još jedna mala pobeda, još jedan bolni korak na putovanju koje izgleda nemoguće dugo...
     "Tako mu svega što živi, Ilmarinen", reče Midova hripeći, "suviše sam ja matora za ovo." Zagrlila ga je toplo uprkos te žalbe, u ime starih vremena, i sručila se na jednu izdignutu stenu. "Šta radimo ti i ja u ovoj zabiti?"
     "Znaš", odgovori on, iako je to pitanje bilo retoričko. "Pokušavamo da spasemo budućnost."
     Načinila je neki zvuk koji je bio na neki način istovremeno podsmešljiv i nadežan.
     "Kako su deca?" upita on. Ali pretpostavljao je da bi mu ona već rekla kad bi deca bila u nekoj nevolji. Njih dvoje su u mladosti bili zajedno dovoljno dugo da stvore troje dece, a onda su njegov život i njen otišli različitim putanjama. Ostali su u dodiru i ostali su prijatelji; a njihova deca sad su bila odrasli ljudi.
     "Bezai je konačno odustala od svega; pridružila se domorocima na Situhu. Svi sem nje su još u Gildi, i još se drže, kao i mi ostali. To nam je valjda u krvi." Slegnula je ramenima. "Mogao bi i ti sam da ih pitaš, neki put." U njenom glasu pojavila se oštrina.
     Oborio je pogled. "Žao mi je. Aktivan sam u ovom... projektu već toliko dugo. Izvan njega mi i nismo imali život." Podižući opet pogled ka njoj, video je razumevanje, i bio je zahvalan.
     Predstavio je Vanamoinena pridošlicama, i obratno. Trgla se malo, pokazala da je iznenađena što se sreće sa Vanamoinenom lice u lice. Već godinama, Vanamoinen je živeo povučeno i usamljenički, dok je ona bila poznata svima i svakome u Gildi. Vanamoinen se zagleda u nju pogledom tako napetim, da Ilmarinen pomisli, u sebi, da bi se takvo zurenje moglo nazvati ubilačkim; ali znao je da niko na svetu ne poštuje život više nego Vanamoinen. "Bila si prijemčiva za moje podatke?" upita je Vanamoinen tiho, buljeći u nju sa golim čuđenjem, kao da je ona neki retki i neočekivani uvid koji se pojavio prilikom nasumičnog pregledanja podataka.
     Bacila je sumnjičav pogled na Ilmarinena, kao da je Vanamoinenovo pitanje nonsens. "Pa, jasno da sam bila prijemčiva", reče, gledajući opet Vanamoinena. "Ovde sam, je l' tako? A tu su i oni." Pokretom je pokazala šestoro ljudi i žena okupljenih iza nje. Svi su imali uniforme planetnih Kartografa, kao i ona, i na svakom rukavu mutno je sjaktala informaciona pločica Kontinuiteta.
     "Koliko je ljudi, od onih kojima si rekla, odbilo da dođe?" upita Vanamoinen.
     Opet je izgledala iznenađeno. "Troje." Njene oči su se naoblačile. "Kad sam inputovala tvoju poruku, imala sam osećanje da sam... preobražena. A kad sam uvidela šta ona donosi, morala sam da dođem... Svi mi smo tako zaključili." Njen glas punio se prigušenim osećanjem čudesnog. "Ali ono troje nisu imali nikakav input. Rekli su da se to sigurno meni nešto pričinilo." Odmahnula je glavom. "Bila sam sigurna da će oni hteti da se uključe. Htela sam da im kažem... ali, tvoja poruka je to zabranila. Možda tvoj transferni medijum nije ispravan?"
     "On radi tačno onako kako sam nameravao", reče Vanamoinen ravno. "Oni nisu bili podesni za ovaj projekat. Ja sam konstruisao medijum za prenošenje ovih podataka tako, da on sam odabira. Pristupa samo pogodnim ličnostima." Iznenada se široko, trijumfalno osmehnuo. "Ilmar!" viknu, i dobi odjek iz prazne noći. "Uspelo mi je!"
     Ilmarinen se osmehnuo. "I ovaj put", reče blago, i diže šaku u znak upozorenja.
     Mid je gledala u Vanamoinena još koji trenutak, onda odmahnula glavom. "Dobro, onda sam ja polaskana, valjda", progunđa ona. "Ideja je blistava, Vani - centralna banka podataka sa živim terminalima, radi stabilizovanja Pangalaktike. Znamo da Interfejs ide k vragovima; ovo bi moglo pomoći na stvaran, merljiv način..." Njene oči su blistale. "Ali, zašto ne predati celu tu ideju u ruke vlasti? Otkud, tako mu Svega, ta patološka tajnovitost?"
     Ilmarinen se namrštio, podigao glavu ka zvezdama. (Sa njim i Gundalinu. Neverica i zapanjeno divljenje probili su se kroz smračeno raspoloženje tog čoveka zvanog Ilmarinen, i Gundalinu shvati ko je, gde je, u kojoj tački u vremenu.) "Otud, što sam se ja već obratio vlastima u vezi sa ovim. Kad bi oni mogli tako nešto da sprovedu, zar misliš da bi oklevali? Ali sad imaju još samo sposobnost da taj projekat ometu." U njegovom glasu se začula višegodišnja gorčina. "Upravo zbog nerazumnog korišćenja pametne materije, Pangalaktika sada umire; mi to svi znamo. Zato vlast pokušava da onemogući upotrebu pametne materije u svim nebitnim oblastima. U 'ne-vitalnim'... a vladajući ljudi sami koriste lekove za produžavanje života, tako mi Svega!" Njegove šake su se cimnule. "Mi smo istorija, Mid... ali pametna materija može da spase ono što je od nas ostalo, samo ako smo dovoljno pametni..." Zastade za trenutak. "Znaš ti naše stavove, inače ne bi ni bila ovde. Veruj mi, Mid, nismo dvoje ludaka, sami u ovome." Bacio je pogled mimo nje, na ostalih šest čestitih lica, na ljude i žene koji su stajali oko nje u polukrugu i gledali njegovo lice u tami. "Da jesmo, ne bismo nikako stigli ovako daleko. Naš računar već funkcioniše."
     Mid iznenađeno dahnu. "Gde?"
     Odmahnuo je glavom. U njegovim mislima počela se formirati jedna slika, ali on nije dozvolio čak ni samome sebi (pa ni onome koji je, u njemu, zadržavao dah) da se seti kako se to mesto zove. "Ne bih ti to mogao reći ni kad bih hteo. To ne sme saznati niko, nikad. Tako mora biti, inače se projekat neće dugo održati."
     Klimnula je glavom. "Ali bar mi možeš reći šta želiš od mene... od nas?" Pokretom je pokazala svoju družinu, pa se još jednom obazrela oko sebe, kao da je i sad zapanjena što se uopšte našla ovde. Međutim u njenom glasu bila je prisutna, maltene, glad dok je pitala: "Šta možemo da učinimo?"
     Polako je zavukao ruku u svoju jaknu i izvukao jednu kutijicu na čijoj bočnoj strani se video znak već mnogo vekova poznat, sa tri lista koji se radijalno šire iz centra u kome je velika okrugla tačka okružena uskim praznim prostorom, a onda raskrečuju svaki u po dve bodlje: biološka kontaminacija. "Postanite sibili i sibile", reče on.
     Ukrutila se. "Pametna materija?" reče.
     Klimnuo je glavom, nastavio da govori pre nego što je mogla da počne stvarno da se buni. "Pripadate Kontinuitetu. To vam daje odlično opravdanje za obimna putovanja. Sad nam trebaju terminali - ljudi sa kojima će kompjuter moći da stupa u vezu, ljudi koji će govoriti u ime mreže. Vama će biti lako da širite vest i da angažujete ljude na svetovima gde doputujete, baš kao što nas dvojica, sada, regrutujemo vas."
     "Ilmarinen, ti i ja smo dosta toga prošli zajedno. Znaš da sam spremna da ti poverim i svoj život, inače ne bih došla..." reče ona polako. "Ali, jesmo li mi prvi od kojih ovo tražiš?"
     Opet je klimnuo glavom. "Da. Ali nećete biti poslednji." Uhvatio je njen pogled, odjednom ga razumeo. Prstom druge ruke dotače tu posudu sa serumom. "Ova pametna materija je pod kontrolom. Programirana je bez greške." Kao da je pokušavao snagom volje da navede Midovu da mu poveruje. "To je tehnovirus koji će vas učiniti receptivnim. Konstruisao ga je jedan od vrlo malog broja ljudi koji stvarno razumeju..."
     Još trenutak je zurila u tu posudu. "Kako da budemo sigurni..."
     "Pa niste prvi inficirani." Naglo je opet pogledala ka njegovom licu, a on izvuče jednu stvar koju je sad nosio i danju i noću ispod odeće, na lančiću oko vrata, blizu srca. Trolist, nalik na onaj štampan na posudi. Time je hteo da simbolizuje da je sad vezan za svoju izabranu budućnost. Vanamoinen, bez reči, izvuče isti znak. Prvi inficirani bio je Vanamoinen, a Ilmarinen drugi.
     Midova ga je studiozno posmatrala, tražeći - nešto; ili, nedostatak nečeg. Onda, polako, pruži Ilmarinenu ruku.
     (On je prihvata, tog trena zvezdano nebo počinje da se vrti u krug, umire, i...)
     On plovi, obrće se - gleda spiralu magline koja se kao točak vrti i polako promiče pored njega, a on se... kreće. Kretao se. Diže ruku, pokreće nogu, eksperimentalno - i time izaziva novo tumbanje, svoje sopstveno, kao da je bez težine. (Nulta gravitacija.) Spušta pogled: lebdi u vazduhu, u pilotskoj kabini, na... međuzvezdanom teretnom brodu "Star Kroser". Ispod broda je, kroz prozirni zid kabine vidljiv, svet zvani T'rast. "Star Kroser" je doveo grupu izbeglica sa jedne planete opustošene lokalnim međuzvezdanim ratovanjem, da otpočnu novi život ovde. Njegova posada ima zadatak da obezbedi tim ljudima početak sa najvećim znanjem, resursima i zaštitom - koliko god je ljudski moguće dati im. Posada je izradila mapu površine T'rasta, napravila spiskove opasnosti i resursa, zasejala planetu biogenetski adaptiranim lekovitim biljem... mada ga nije mnogo preostalo.
     On još jednom spusti pogled na svoju uniformu, na smeđe-i-zeleno Kartografa. (Dabome, pomišlja Gundalinu, kako bi drukčije i moglo biti? Ali, čije telo...?) Informacione pločice blago sjaje na iznošenoj tkanini. Njegova je dužnost i sad da služi Pangalaktici... da služi svom narodu, iako više ne postoji jedan pangalaktički Interfejs pod upravom jedne centralne vlasti; iako je i njegova moć da pribavlja nove zalihe i da zamenjuje istrošenu opremu spala do kritičnog nivoa. Već dugo on izmahuje pesnicom Haosu u lice; bori se da radi svoj posao, jedini posao koji zna, jedini kojim je ikad hteo da se bavi.
     Pogleda zvezde. Znao je već godinama da će jedno od ovih putovanja biti njegovo poslednje. Ponestaće mu zaliha, ili sreće - Haos će stisnuti pesnicu oko "Star Krosera", nešto vitalno će se pokvariti, pirati će ih savladati... Posada je umorna, pregorela, uplašena. Ovo putovanje - možda je najbolje da bude poslednje. Znao je da ostali to žele: da putovanja ne bude više, da se i oni nastane ovde zajedno sa izbeglicama...
     Aktivirao je simulatore. Evo, on stoji na površini T'rasta, a topla, azurna voda zapljuskuje njegove gležnjeve. Na kamenitoj plaži iza njega, belutci zaobljeni i izbledeli od dugog vremena i mnogih plima leže kao kakva tuđinska bića koja se sunčaju na spokojnoj obali. U daljinama vidi planine, sa snežnim kapama iako je ovde leto. Divno; ovde bi mogao biti srećan...
     Ali, dotače kristal koji mu visi na uvu, i simulator, reagujući na njegovu neizgovorenu misao, promeni prizor. On je sad u jednoj od svojih uspomena, koju ponovo živi. Nalazi se duboko u - slici - jednog kanjona; zidovi od crvene stene dižu se toliko u visinu, oko njega, da nebo zaklanjaju; reflektovana svetlost sa ćilibarnom nijansom sliva se na njega, pa mu se čini da stoji u srcu uglačane školjke, a senzualna valovitost kamena oko njega je kao vetar pretvoren u nešto opipljivo...
     Stoji na površini jednog glečera, u tišini tako potpunoj da šum krvi u njegovim arterijama zvuči kao grmljavina; pred njegovim očima binarno dvojno sunce ovog sveta diže se iza crnih prostora jednog dalekog planinskog lanca. Jedno od ta dva sunca, ogromna zlatna lopta, pretvara u srebro ovaj ledom okovani teren na kome se on nalazi...
     Stoji pod nemirnim, vrijućim nebom jedne druge planete, elektromagnetski fenomeni izazivaju neprestana atmosferska vrtloženja, kao kad oluja briše preko talasa...
     Još nekoliko svetova na taj način proleće pored njega, svetova gde je on bio među prvima - da ih istraži, kataloguje i otvori za kolonizaciju. Vekovima je to životni posao njegovih predaka, njegove Gilde. Sada je, konačno, svemu tome kraj. Sve ima svoje granice... Svet ispod broda opet ispuni njegove oči: to je poslednji svet koga će on ikad videti. Izazov kome će biti posvećen ostatak života: da naučiš kako da živiš na samo jednoj planeti, sa svešću da ti odatle nema odlaska, nikad. On nema izbora. Kad bi samo imao izbora... Oseti tečnost na licu, iznenađeno shvati da je to plač.
     Glas neke članice posade zazveča preko neuro-veze, a njemu od toga iskočiše zvezde pred očima, zato što je neuro-veza bila već u kvaru a oni nisu imali načina da je poprave. "Da, šta je?" reče on subvokalno, nervozan, malo postiđen.
     "Zovu nas iz Kontinuiteta, gospodine." Njen glas je zvučao jednako ošamućeno koliko se i on tog trenutka osetio ošamućenim. "Mislim... mislim da ćete želeti input odmah."
     Sklopio je oči, protiv svoje volje, tako da je uskoro video samo mrak... Onda, onaj zvuk za koji se uvek plašio da će ga čuti... akordi astralnih glasova, blistanje izvan svakog poznatog spektra, i glas jedne nepoznate osobe koja ga kroz to zove...
     (Doziva ga u tamu, u padanje daleko...)
     I on je Derit Ksana, niži zvaničnik u jednoj mizernoj diktaturi koja pod svojom čizmom drži narod planete zvane Čilber... ipak je i Kartograf iako nema tu uniformu, iako Gilda kojoj se zakleo na vernost nije otkrila nijednu novu planetu u poslednjih trista godina...
     Bezbedan u tajnom znanju, ćutke ponavljajući ritualnu meditaciju da bi lakše očuvao smirenost, hoda prostorijama planetarne vlade, samopouzdan kao da nije maločas zaustavio srce Prvog ministra otrovom koji ne ostavlja traga, dobijenim od iste te tajne mreže. Sad je otvoren put za preuređenje vladajuće partije. Oni će ubaciti jednoga od umerenih na mesto Prvog ministra, izvršiće i neka fina podešavanja u tokovima uticaja, i oslobodiće hiljadu sibila od robovanja državnom Birou znanja.
     Dobro je obavio posao, pa će biti dobro i nagrađen, kad mudrost sibila opet poteče kroz život njegovog naroda... prihvatiće da bude zamenik ministra finansija, i to će biti pravedna nagrada za njegove usluge...Sklapa oči, isključuje uspomenu na smrt drugog čoveka, oseća kako ona bledi i pretapa se u blistavost budućnosti; sve bledi...
     I on vidi jednu ženu, dole, preplašeno zgurenu na stepeništu građevine, nekad veličanstvene, na kojoj on stoji. On je Haspa, na njemu su grimizne halje i bodljikava zlatna kruna Kralja Sunca... a na njoj sibilski trolist. Ona je opkoljena ruljom lica (ali ta lica njemu izgledaju čudno, zastrašujuće poznata, kao da gleda svoje pretke) koja viču zahtevajući smrtnu kaznu za nju. A on diže ruku sa srpasto povijenim žrtvenim sečivom koje bljeska na suncu (on se užasava toga) i spušta je. Ali ne da ubije tu ženu (smrt je ubiti sibilu...) nego sa načini posekotinu na sopstvenom zglavku i pomeša, pred masom ljudi koji su bukvalno zinuli od zaprepašćenja, svoju krv sa krvlju sibile; da postane sibil, da okonča ludilo progona... jer je putovao do njihovog tajnog mesta izabiranja, tragajući za istinom, čuo muziku sfera, video neizdrživu blistavost... Oseća misteriju božanskog virusa koji se širi kroz njega, zato što njihova krv sada teče združeno; spoznaje strah i strahopoštovanje dok tama noći nadjačava sunce...
     Pada kroz sudbinu. Vizija za vizijom, najzad gubi svaki osećaj identiteta, svaki dokaz da je ikad bio pojedinac, u nekoj strukturisanoj realnosti koju bi mogao nazvati vremenom... pada kroz vekove skrivene istorije, u budućnost... plaše ga se ili ga obožavaju ili proganjaju ili ga visoko poštuju... sibil je, nudi ključ znanja otvoreno, intimno, krv za krv; član Gilde nekada ponosite, prisiljene da se povuče u ilegalu zbog tajni koje mora nositi, Gilde koja čuva svoj dar čovečanstvu i gradi svoju tihu mrežu, tajni red ispod prividnog haosa...
     I najzad je B. Z. Gundalinu, treći sin jednog krutog oca iz tehnokratske klase. Član Kartografa, inspektor policije... izdajnik, neuspešni samoubica. Nedavno je putovao u divljinu, u predeo zvani Nakrajsveta, da traži svoju braću, da ih spase od pogibije, da spase i ugroženu čast porodice... ali i svoju, ili da prekrati svoj život. U Nakrajsvetu našao je takozvano Jezero Vatre, i zahvaćen njegovom namučenom realnošću izgubio svaki dokaz da je on sam realan... Tamo je postao ljubavnik jedne žene koja je od sibilskog virusa poludela.
     U vrelini strasti, zarazila je i njega. Postao je sibil, ali ga to nije oteralo u ludilo nego u mentalnu normalnost; otkrio je, najzad, tajni poredak u srcu haosa zvanog Jezero Vatre... Oba brata je vratio, a Hegemoniji je predao tajnu jezera. Posle toga smatrali su ga herojem, obasuli počastima, cenili ga, kidnapovali ga, pokazali mu istinu unutar istine...
     "...kao da je pao u transfer, bog te tvoj." Neko ga je drmao, ne blago, probijajući rečima mrak kao mlazevima koherentne svetlosti.
     "Šta? Kako? To se nikad nije desilo..." Neko drugi je podvrnuo nagore njegov očni kapak, tako da je svetlost prodrla unutra, pa je opet pustio.
     "...ne vlada time, sibil je tek nekoliko nedelja. Uostalom nije prošao nikakvu stvarnu obuku." Njihovi glasovi odjekivali su zaslepljujuće preko spektra, tako da su mu oči suzile, a ipak su bili tako nemoguće daleko da se činilo da su izvan dohvata.
     "Nije imao formalnu obuku? Onda je čudo da uopšte funkcioniše."
     "Karemčina..."
     Podrugljiv smeh. "Takođe i neuspešni samoubica; a to znači da je po vašem računanju bilo bolje da je mrtav, sve dok nije otkrio plazmu u Jezeru Vatre. A ni jedna ni druga od tih stvari nema nikakve veze sa razlogom zbog koga je ovde... niti, po svemu sudeći, sa razlogom zbog koga je proglašen za heroja Hegemonije." Reči su sad bile jasnije, klizile su niz spektar od svetlosti prema zvuku, bilo je sve lakše razumeti ih, bile su sve bliže njegovom središtu.
     "Molim lepo da zadržiš svoje niskorođene poruge za..."
     "Tišina! Setite se gde ste, za ime bogova, i radi čega smo ovde. Nemamo celu noć. Kako da ga izvučemo iz transfera?"
     "Nikako. Kad ga mreža uhvati, on više nije tu."
     "Ovo nije bilo predviđeno. Kuda ga je poslalo? Šta ako ga ne možemo izvući?"
     "Za ime Auranta! Nemoj to ni da kažeš."
     "Sigurno postoji neki način da se stigne do njega. Upotrebi svetlosnu olovku. Možda će ga mreža pustiti ako ga stvarno opečeš, ugroziš mu život."
     "To neće..." Gundalinu uvuče uzdrhtali dah i istisnu preostale reči, "biti potrebno." Prisili oči da se otvore, kao nagradu dobi zaslepljenost, zatvori ih opet uz psovku, okrete glavu od svetlosti.
     Nečija ruka mu se podvuče ispod pleća i podiže ga pažljivo u položaj maltene sedeći. Neko drugi prinese vrč njegovim usnama. On poče da pije. Bilo je to piće zvano bandro; jak, sirov ukus raznih začina i stimulanata poče mu paliti usta.
     On opet otvori oči, žmirkajući u drečavom sjaju, i diže šake, iznenada svestan da to može, i da već sedi samostalno, nevezan i nepridržavan.
     Krug inkvizitora bez lica još ga je okruživao, na granicama svetlosti koja je odozgo sijala samo na njega. On zatrese glavom, protrlja oči, ne sasvim siguran da je ova stvarnost stvarnija od onih u kojima je boravio tokom proteklih nekoliko minuta... sati? Nikakvu predstavu nije imao koliko dugo je bio izgubljen. Bio je žedan, osećao je i potrebu da mokri, ali to je moglo biti zvog nerava ili zbog droga kojima je delovano na njega. Privukao je ogrtač oko sebe, pokrivajući na taj način golotinju, i vezao opasač pokretima gotovo prkosnim.
     "Dobrodošao... kući, Gundalinu", reče jedna od tih figura svečano.
     Gundalinu primeti da je pogledom već počeo da traži ruku koja je prinela vrč bandroa, da bi ih bar po nečemu počeo razlikovati... ali ni vrča više nije bilo nigde na vidiku. "Jesam li bio odsutan?" upita on stegnuto i promuklo.
     "To možeš sam da odgovoriš", reče druga figura. "Verujem da je tvoje putovanje bilo prosvetljavajuće?"
     "Vrlo", reče on, upotrebljavajući tu usamljenu reč kao nož.
     "Onda razumeš ko smo... i šta si postao, sada?"
     Prelazio je pogledom sa jednog plamtećeg, bescrtnog lica na drugo, onda je odrečno zavrteo glavom. "Ne", progunđa, odbijajući da im da bilo šta; gnev i povređeno dostojanstvo bili su u njemu još i sad sveži i vreli.
     "Ne laži nas!" Jedno od tih obličja zakorači prema njemu, pokazujući odjednom ruku sa laserskom olovkom. Gundalinu nehotice trznu licem unazad. "Nemoj nijednog trenutka potceniti ozbiljnost naše odluke niti svoje situacije. Ako ne budemo sigurni, sada ili bilo kada, da si sa nama, onda si protiv nas, pa ćeš za to platiti, bio sibil ili ne; to je, jednostavno, potrebno. Grupa mora preživeti. Video si kako lako smo te doveli ovamo. Nama ništa ne promakne. Razumeš?"
     Gundalinu ćutke klimnu glavom.
     "Tokom interfejsa, prešao si u transfer. Je li to bilo namerno? Gde si otišao?"
     "Nije bilo namerno", reče on. Spusti pogled na umirujuću poznatost svojih ruku, na kožu glatku, smeđu, prošaranu bledim mrljicama. "Nisam bio svestan da to nije nastupilo vašom voljom. Ne znam gde sam bio... Bio sam - istorija." Slegnuo je ramenima, okrećući dlanove nagore.
     "Doživeo si pregled nastanka sibilske mreže i njene povezanosti sa nekadašnjim Kartografima."
     "Da." Opet je podigao pogled, zagledao se u gorući mrak lica ispred sebe. "Bio sam... Ilmarinen." To arhajsko ime zazvučalo je čudno tuđinski na njegovom jeziku.
     "Ilmarinen?" reče neko tiho, ali mu neko drugi mahnu da zaćuti.
     "A, tako", reče ispitivač, tonom po kome se dalo osetiti da Gundalinuov odgovor nije bio onaj očekivani.
     "Sad razumem", nastavi on, pre nego što su mogli ispred njega rasporediti još pitanja poput nagaznih mina, "vezu između sibilstva i Kartografa." Svest mu se u jednom trenutku zavrtela pred punim implikacijama toga. Ako je sve ono istina... Nekako je bio siguran da jeste. "Onda je istina da unutar Kartografa postoje viši redovi, unutrašnji krugovi skriveni čak i od naših članova?"
     "Sad bar postavljaš prava pitanja", reče ispitivač.
     Gundalinu skliznu nogama sa stola, tako da je sad sedeo udobnije i ličio više na ravnopravnog. Nije pokušao da stupi nogama na pod, da stvarno izazivački zadre na njihovu teritoriju. "Imam ja još jedno pitanje, mada možda ne ono koje želite da postavim... Zašto? Zašto ste još potrebni? Sibile više nisu izložene progonima." Osim na Tiamatu.
     Njegov ispitivač je slegnuo ramenima. "U svim epohama i na svim mestima postoje društvenoistorijski procesi koji mogu da ometu ili čak unište napredak čovečanstva. Čak i pre sibilstva, Kartografi su bili posvećeni zadatku da pomognu u rastu ljudskog roda. Otvaranju prostora, fizičkog ali i mentalnog, za razvoj naroda. Oduvek je bilo tako, i uvek će biti. Uzeli smo na sebe obavezu da činimo najveće dobro za većinu ljudi, gde god je moguće... što je neupadljivije moguće."
     Gundalinu je protrljao podlaktice unutar rukava svoje kućne haljine. "Ali ćete ubiti mene, tek tako, ako vam se usprotivim?"
     Ispitivač se nasmejao; zvuk je, prošavši kroz distorziju, ličio na grgoljenje vode koja odlazi niz neku cev. "Ne verujem da će to - biti potrebno, komandante Gundalinu."
     Svetlost uperena odozgo na njega nestade, ostavljajući ga u iznenadnom mraku, u obruču žarećih crnih jama koje su usisavale njegov vid u noć. Crne Kapije, koje se otvaraju ka nebrojenim drugdinama ili beskrajnim košmarima, ka mirijadama svetlih tačaka na tuđim zvezdanim nebesima... Sedeo je bespokretan, hipnotisan, videći zvezdana polja raspoređena kao u davnim vremenima, i to kroz oči davnoga Ilmarinena; i pakleni sjaj usključao od aveti u Vatrenom Jezeru...
     Onda su i te sfere žarenja počele da se gase, jedna po jedna, dok tama oko njega ne ostade potpuna.
     Naglo se pojavila nova svetlost, ali sad svuda uokolo, tako da je najzad mogao da vidi prostoriju svog zarobljeništva - belih zidova, bez ijednog prozora. U dnu zidova bili su nizovi kofera i sanduka koji su mogli sadržati bilo šta, ili ništa. Od dvanaestorice, koliko ih je ranije nabrojao, samo trojica ljudi još su bili tu. Pitao se gde su se denuli ostali, tako brzo.
     Zagledao se u tu trojicu, shvatajući sa trzajem neverice da poznaje sve njih. Dvojica su bili Karemovci - Estvarit, vrhovni sudija cele Hegemonije, i Saveni, glavni inspektor hegemonijske policije na planeti Četvrtoj. Treći ispitivač bio je Jungoro, guverner planete. Gundalinu jedva suzdrža refleks koji bi onog Gundalinua od pre Jezera Vatre naterao da skoči sa stola i kruto salutira pre udisanja sledećeg daha. Umesto toga, on naglašeno pogleda iza sebe, ka vezama koje su ga do nedavno sputavale; i opet ka tim ljudima, prinuđujući sebe da se priseti svega što je naučio i izdržao i postao proteklih nekoliko meseci... i da se seti da je sad komandant policije, te da, iako nije raspoređen ni na jednu određenu komandantsku dužnost, po činu nadmašuje dvojicu od ova tri čoveka. Klimnuo je glavom svakome ponaosob, pozdrav između jednakih. "Gospodo", reče on. "Zadovoljstvo je opet vas videti." Glas mu je bio postojan; njegove usne su se izvile, same od sebe, u ironični osmejak. "Naročito kad je neko stranac daleko od svog doma."
     "Vaseljena je Dom sviju nas." Vrhovni sudija - jedini po činu viši od njega - izgovorio je taj obredni odgovor, uz osmeh koji je izgledao iskren.
     "Vi ste pomalo nezgodni sa strancima", reče Gundalinu, i vide da Saveni sklanja pogled. Siđe, konačno, sa stola, osećajući bolno zatezanje mišića u svojim ukočenim slabinama. Od olakšanja i iscrpljenosti bio je slab; nasloni se neupadljivo na hladnu metalnu ivicu stola.
     "Žao mi je, komandante", reče Estvarit. "Ali to se uvek radi tako. Neophodno je da novoprimljenima bude snažno preneta ozbiljnost učlanjenja i značaj tog čina za njihov sopstveni život. Oba se postižu uz pomoć izvesne količine straha." Taj vrhovni sudija bio je visok, vitak čovek. Čvrste, sitne kovrdže njegove kose bile su prosede. Govorio je na jedan dremljivo spor način koji je kod ljudi izazivao instinktivno opuštanje.
     Gundalinu oseti da se gvožđe u njegovom osmehu pretvara u žaljenje. "Pričala mi je dadilja, kad sam bio mali, da je na prozor kuće njenih roditelja, kad je bila devojčica, jednog dana sleteo krilati klik-gušter. Njen narod je smatrao da je to blagoslov za kuću. Kad je to javila svom ocu, on ju je tresnuo tako da je odletela na drugi kraj sobe. Onda joj je rekao da važan događaj treba uvek da bude obeležen bolom, da ga zapamtiš. Ali, rekla je ona, kasnije nije bila sigurna da li pamti guštera zbog šamara ili šamar zbog guštera."
     Čuo je jedva suzdržani smeh guvernera. Estvarit iskrivi usta. "Mislim da ti predstoji karijera govornika, Gundalinu."
     "Kako odlučiste, tako iznebuha, da sam ja materijal za unutrašnje krugove Kartografa?"
     Estvarit zavuče ruku u odeždu koja je bila deo njegove uniforme, i izvuče nešto. Gundalinu se trže prepoznajući šta mu taj čovek nudi: dva preklopljena krsta koji zajedno sačinjavaju osmokraku zvezdu u krugu. Bio je to hegemonijski grb; Gundalinu ga je gledao u raznim reprodukcijama na svakom zvaničnom dokumentu i na svakom komadu državne opreme, sve do kopče na kaišu njegove uniforme; ali ovde je to bilo transformisano u treperavo čudo hologramske vatre. "Biće mi dat Orden svetlosti?" reče on tiho; ošamućen, ali, uvide, ne naročito iznenađen. Vrati mu se, naglo, uspomena na boravak u divljini, na plameni dragulj zvani solius u ispruženoj dugoprstoj ruci ludakinje... Malčice je odmahnuo glavom, razbistrujući je.
     Estvarit klimnu glavom. "Za izrazitu hrabrost i neograničeno samopožrtvovanje bićeš proglašen za heroja Hegiške. Službeno ćeš o tome biti informisan tek kroz jedno nedelju dana. Čestitam, komandante Gundalinu. Ova nagrada se obično dodeljuje posthumno."
     Gundalinu se zapita da li u Estvaritovom glasu stvarno ima ironije, ili nema. "Čast mi je..." Još jednom je odmahnuo glavom, u znak strahopoštovanja a ne osporavanja, kad mu je Estvarit stavio medalju u ruku, omogućavajući mu da se uveri u njenu stvarnost.
     "Pokazao si se dostojnim ovog priznanja, Gundalinu", reče Saveni. "Svi, hm... ožiljci prošlosti... izbrisani su tvojim otkrićem zvezdanog pogona..."
     Estvarit se okrete, mršteći se, da ućutka Savenija jednim pogledom. Guverner se nakašlja i razgiba šake.
     "Da", reče Estvarit energično, "za pridruženje unutrašnjim krugovima izabran si zbog svog otkrića na Jezeru Vatre, i zbog svega onoga što to otkriće znači - pri čemu ne mislim na odlikovanja, počasti, i slični površinski simbolizam. Mislim na pravu, sirovu hrabrost i inteligenciju koja je potrebna da bi neko prošao kroz Nakrajsveta i ne samo izišao živ i mentalno normalan, nego i doneo istinu o tom mestu. Sad je prošlost besmislena, jer ti si promenio budućnost za sve nas, pa i za sebe. Nije potrebno da ti ja to kažem."
     Gundalinu, bez odgovora, vrati orden. Sklopi šake ispred sebe, neupadljivo pipkajući mesta na unutrašnjoj strani šačnih zglavkova gde su nekad bili, a onda operacijom posle povratka iz Nakrajsveta konačno uklonjeni, ožiljci od njegovog neuspelog pokušaja samoubistva.
     "Osim toga, ti za svoje znanje nisi tražio otkup, nego si ga predao Hegiški besplatno." Pogled Vrhovnog sudije pretraživao je njegovo lice. "Gundalinu, u našoj organizaciji nema mesta za sitne predrasude i uskoumne zagriženosti pojedinih nacija ili planeta. Služimo na strani Reda, protiv Haosa koji večito preti. Osećam da je to i tvoja vizija. Dokazao si da imaš kapacitet da daš stvarni doprinos."
     Gundalinu je oklevao, za uzvrat proučavajući sudijino lice, očima koje su procenuile mnogo kog lažova u prošlosti i koje su dobro znale da se lažljivac često izgledom ne razlikuje nimalo od časnog ljudskog bića. Ali u očima ovog čoveka nije bilo skrivenog gađenja prema onome što je Gundalinu učinio sebi u periodu koji je sad izgledao kao 'raniji' život... Vrhovni sudija nije bio samo najmoćniji čovek hegemonijske vlasti na Četvrtoj, nego i teh, pripadnik najvišeg društvenog sloja na Karemofu, njihovoj zajedničkoj rodnoj planeti. On ne bi mogao suzdržati svoju reakciju - ne bi se ni trudio - da ono što je maločas rekao nije bilo istina.
     Gundalinu je oduvek imao osećaj da je Estvarit čovek koji zaslužuje svoj položaj, čovek neuobičajeno čestit; ali sad je u to čvrsto poverovao. "Da", reče najzad. "To je i moj osećaj." Mukotrpni boravak na Jezeru Vatre naučio ga je mnogim teškim istinama. Ali najteža od njih bila je gorko saznanje da je ono u šta je verovao celog života - ono u šta ga je život tehnokrate na Karemofu uvek ubeđivao - naime, da je on sam vrhovna kontrolna sila u svom životu, zapravo samo smešna laž. On ne upravlja ničim, u širem obrascu kosmosa. A ipak to potpuno poricanje arogantne samovažnosti, gordosti koja ga je svojevremeno navela da okrivi sebe i za okolnosti izvan njegove kontrole, zbog čega je jednom čak zaključio da je bolje da bude mrtav - na kraju ga je to oslobodilo. Uverio se, kao očevidac, u nesigurnost ravnoteže između Reda i Haosa u svemiru, i zatim je shvatio da, kao slobodan čovek, može sam da bira, da je on ipak samo on sam, da on nije čast svoje porodice niti ono što od njega očekuju njegovi preci.
     Tad je došao do zaključka da on, i samo on, vlada jednom stvari, i da će tako provesti život. Opredelio se da dela za Red, protiv Haosa... da doprinosi širem dobru, čak i ako to znači prekršiti neke od zakona Hegemonije, ako su nepravedni. "Kako ste znali?" reče tiho.
     "Tvoji postupci su govorili."
     Gundalinu uzdahnu, kao čovek koji je konačno stigao kući. Osećao je da napetost najzad ističe iz njega - iako je toliko duboko postala deo njega, da je on sad jedva mogao verovati da je prestala. "Hvala", reče, a grlo mu se stezalo oko tih reči, "što ste mi pokazali da nisam sam."
     Vrhovni sudija se osmehnuo i podigao šaku. Gundalinu na isti način podiže šaku i oni pritisnuše dlan o dlan, u znak pozdrava i prihvatanja svečane obaveze. Na isti način se i druga dvojica pozdraviše sa Gundalinuom, uozbiljenih lica.
     Gundalinu zatim pokri šakom usta da prikrije iznenadno zevanje. Bez napetosti koja bi ga gonila napred, umor ga je sustizao, preteći da ga odvuče dole. "Gospodo, ovo je bilo istinski nezaboravno. Zahvalan sam vam za sve što ste mi pokazali. Ali sigurno je blizu zora, a od mene se očekuje da budem vertikalan na počasnom dobrotvornom doručku koju braća Vendroe priređuju u moju čast." Bocnu ga ironija, ne po prvi put, pri pogledu na Glavnog inspektora i na Guvernera. "Oprostite, ali umoran sam..."
     "Naravno." Vrhovni sudija je klimao glavom. "Ali pre nego što nas napustiš, moram ti reći dve stvari: jedna je, naravno, da o ovome ne smeš nikome pričati. Sad znaš šta smo nas trojica... Vremenom ćeš upoznavati i druge, bićeš naučen ritualnoj disciplini, dobićeš pristup do izvesnih tajnih informacija, dok se budeš uzdizao kroz unutrašnje nivoe. Ali, još važnije, pre nego što pođeš postoji još nešto, jedna stvar poznata samo unutrašnjim krugovima koju moramo odmah podeliti sa tobom, zbog bezbednosti Hegiške."
     Gundalinu je prisilio svoje umorno, nemirno telo da nepomično čeka. "A to je?"
     "Raspolažeš vitalnim podacima o prirodi zvezdopogonske plazme u Jezeru Vatre. Te informacije moraju biti odmah prenete na Karemof. Potrebno je da Karemof ima vremensku prednost u opremanju jedne flote brodova. Ta planeta mora biti spremna da održava red; jer kad se zvezdopogon jednom raširi, svako na svih osam svetova će imati tehnologiju, ali i slobodu, da putuje sa sveta na svet gotovo trenutno, bez gubitaka u vremenu sa kojima smo sada suočeni. Siguran sam da si već razmislio o ogromnim promenama koje će zbog toga nastati u našim međuplanetarnim odnosima."
     "Znači vi želite da Karemof zadrži vlast nad Hegemonijom?" upita Gundalinu. "Karemovac sam, volim svoj narod... ali mislio sam da Kartografi ne daju privilegije jednima na uštrb drugih..."
     Estvarit je klimnuo glavom. "Da, ali politikom se bavimo, kao što smo već rekli. Pokušavamo da postignemo rezultat koji će doneti najveće dobro najvećem broju ljudi. Samo ova, postojeća hegemonijska vlada može uspešno da kontroliše kome će zvezdani pogon biti dat na upotrebu, da se ta tehnologija ne bi raširila kao zarazna bolest i dovela do političkog haosa i interstelarnog rata. A širiće se svakako..." On obori pogled. "Običnim sredstvima, trebalo bi nekoliko godina da čak i sama vest o tvom otkriću stigne sa ove planete na ma koju drugu, pa i na Karemof. Ali ti, kao sibil, raspolažeš načinom da to promeniš."
     "Kako?" upita Gundalinu, mahinalno rukom polazeći da nađe sibilski privesak na svojim prsima - ali sad ga nije nosio. "Ako niko na Karemofu i ne sluti o ovom otkriću, onda oni ne mogu da... postave prava pitanja, pa ni ja ne mogu da im dam odgovore." Ali, ipak... U pozadini svog uma uviđao je da je izveo nešto veoma slično kad je bio izgubljen u Nakrajsvetu: pozvao je Lunu Svetlohodnu, ona je došla pred njega...
     "Postoji način; oduvek je postojao, ali smo ga mi zadržavali za sebe. Daću ti ime jednog našeg člana, sibila, na Karemofu; uz pomoć posebne transferne sekvence kojoj ćemo te naučiti, bićeš u stanju da uspostaviš neposrednu vezu sa tom osobom."
     Gundalinu načini zvuk blizak smehu. "Neverovatno! Metod za komunikaciju bržu od svetlosti - zašto to niste stavili na raspolaganje svima?"
     "Zato što moramo, da bismo ispunili zavete svojih predaka, imati i neke svoje tajne, moramo imati neke prednosti." Estvarit slegnu ramenima. "A sad me slušaj, i slušaj dobro..."
     Oko njih osvetljenje se zamuti i pojača, opet zamuti i opet pojača. "Prokletstvo!" promrmlja Estvarit. Svetla se najednom pogasiše, ostavljajući sve njih u pomrčini crnoj poput katrana.
     Bogovi, ne opet. Ta misao se oblikovala u mraku iza Gundalinuovih očiju. Neko ga je dohvatio za ramena, obrnuo ga, očajničkom žurbom. "Ovamo..." Prepoznade glas Guvernera. Dopustio je da ga vode, išao je pipajući i petljajući ali poslušno, kroz tu prostoriju i kroz nešto što je davalo osećaj da je rupa u noći - promena u odbijanju zvuka, u kvalitetu vazduha. Još dva koraka dalje, i naleteo je, ne mnogo brzo, na neki zid.
     "Idi tunelom gore", promrmlja guverner. "Ne brini se, ne pitaj ništa. Sve je u redu. Samo iziđi. Sutra uveče dođi u forzgejtsku Dvoranu za sednice. Bićemo u vezi..."
     Onda je bio sam, sam i zatvoren... siguran u to, iako nije mogao videti ništa. Ispružio je desnu ruku, levom se čvrsto pridržavajući za zid; boreći se, po drugi put u istoj noći, protiv osećanja tonuće neizvesnosti. Nađe tvrdu, glatku površinu drugog zida ovog uzanog hodnika, na rastojanju manjem od dužine jedne ruke. Poče pipanjem nalaziti dalji put. Odmicao je polako, proveravao oslonac za svaki korak. Tunel ga je vodio postojano nagore, a vazduh kao da je postajao sve mrtviji i teži. Najzad nalete na ravnu površinu, na tamu odjednom opipljivu.
     Ali pre nego što ga je mogla obuzeti panika, ta površina popusti pod njegovim pritiskom, i dade mu izlaz u iznenadnu svetlost zore i svež vazduh.
     Isteturao se na ulicu a vrata su iza njega kliznula u zatvoreni položaj i stopila se sa površinom zida. Kad se okrenuo, više nije znao gde su tačno bila. Stajao je nekoliko trenutaka zureći u zid i udišući duboko, pomućen svetlošću i ledenim, vlažnim vazduhom.
     Konačno se opet okrete da pogleda svoju okolinu i nevolju u kojoj se našao. Bio je još u gradu Forzgejtu, ali u Staroj četvrti. Pod njegovim bosim nogama bio je uzani pločnik klizav od vlage - koji je predstavljao jedini preostali prostor između ćutljivih stovarišta sa zatvorenim kapcima na prozorima i hladne, pljuskave vode kanala, jednog od bezbroj kanala koji krivudaju oko drevnih građevina od duroplasta i odlaze do mora. On oseti miris mora, iako je svežina i oštrina tog mirisa bila omotana smradom ustajale vode i trulog drveta i drugim, još manje primamljivim mirisima.
     Vazduh oko njega bio je popunjen vlagom, kao i uvek; magla je ležala kao ogrtač preko Starog kvarta, a sitna, neprekidna kišica kvasila je njegovo lice. Mrljasto sivilo zidova pretapalo se, samo nekoliko metara ispred i iza njega, u zid magle. Magla je i na površini vode ležala tako, da se s njom stapala u jedno, u njegovom vidnom polju, isto onako bešavno kao što su vrata iščezla u lažnu neprekinutost zida iza njega. Negde u daljini začu, sa zvonika, početak melodije otkucavanja sata; glasove prigušene i nadrealne. Nesumnjivo da je tek svanulo; činilo se da niko drugi nije budan niti u pokretu, čak ni ovde.
     Naslonio se ha zid magacina, suviše umoran da to ne učini, zadrhtao, i privukao kućni ogrtač čvršće oko sebe. Sasvim sam, mokar, hladan, polugo, zalutao, čak i bez kredita potrebnog da iznajmi taksi koji bi ga preneo kući. Događaji poslednjih sati najednom su mu izgledali kao san ludaka, ali činjenica da ovde stoji dokazivala je da su bili stvarni. Znao je da, sasvim sigurno i dokazano, nije mesečar.
     "Šta se ovde, pakla mu, događa?" upita on zidove oštro; začu kako mu zidovi bacaju te reči nazad. Zašto onakav neočekivani i neslavni izlazak iz dubina skrivene prostorije? Da li je to trebalo da bude završna proba - da se pokaže da li je on dovoljno sposoban, naime da li ume da stigne kući bos, po kiši, bez kredita? Nasmejao se kratko i bučno, naoštren od besa i ogorčenja. Ali još dok je to pomišljao, znao je da ne veruje da je tako. Unutra se desilo nešto neočekivano, ne samo njemu. Da li neki drugi pokušavaju da dopru do tajni Kartografa... ili unutrašnji krugovi Kartografa nisu onakvo pribežište reda i razuma kako se spolja gledano čini? Bio je suviše umoran da to raspliće, ili da čak bude mnogo zainteresovan za takva pitanja. Biće oni u dodiru... Dobro, on će tad dobiti odgovore.
     "Prevoz, gospodin?" pozva jedan duboki glas, izazivajući avetinjske rezonancije između zidova oko njega.
     Digao je pogled, osetio da mu voda kaplje u oči iz kose. Plitak kanalski čamac sa visokom, šiljatom pramčanom gredom bešumno je napredovao ka malom drvenom gatu koji se nalazio skoro neposredno ispod Gundalinua. Čovek koji je stajao na krmi potiskivao ga je sve bliže, dugom drvenom motkom, pokretima koji su izgledali beznaporni mada to verovatno nisu bili. Čamdžija je nosio bezoblični sivi ogrtač sa kapuljačom koji kao da su svi oni nosili, "da se ne ubuđaju..." kako je rekao jednom prilikom njegov narednik.
     "Kuda, gospodin?"
     Gundalinu pođe napred do ivice gata, pogleda dole u čamac. Korito čamca je spolja bilo srebrnasto sivo tako da se stapalo u jednu celinu sa površinom vode, maglom, kamenom od koga su bili zidovi kanala... Ali unutrašnjost, sa samo jednim, širokim, ravnim sedištem, i sa kompleksno izrezbarenom uspravnom gredom pramca, bejaše ukrašena živim, zapanjujućim bojama, sa složenim geometrijskim šarama koje je neko naslikao rukom, strpljivo.
     Digao je pogled, pokušavajući da vidi lice tog čoveka. Većim delom bilo je u senci mokre sive kapuljače, ali Gundalinu je ipak video da je to meštanin - po zlatnom tenu kože i tamnim očima sa malim epikantičnim prevojem kapaka.
     "Gospodin?" reče čamdžija strpljivo, pokretom mu pokazujući da stupi napred.
     Gundalinu je oklevao, uviđajući da sigurno izgleda apsurdno i nastojeći da ne razmišlja o tome. "Potrebno je da se vratim u Gornji grad. Ali nemam para."
     Čamdžija se tiho nasmejao. "A ni u šta da i' držiš."
     Gundalinu se nasmeši umorno, slegnu plećima. "Svejedno, hvala." Poče se okretati na drugu stranu, spreman da počne da hoda.
     "Pa, dobro, onda te vodim da mi praviš društvo", reče čamdžija. "Malo ima posao pre zora, a ti izgledaš k'o stranac daleko od dom svoj."
     Gundalinu se okrete nazad, tako brzo da je malo nedostajalo da se oklizne na mokrom pločniku. Obazrivijim kretnjama siđe u čamac i sede, licem ka pramcu. Okrete se da još jednom pogleda čoveka iza sebe. Niko njemu poznat; u to je Gundalinu bio siguran. "Svemir je dom sviju nas." Tiho je dao taj tradicionalni odgovor, ne skidajući pogled sa čovekovog lica.
     "Jes', jes'", reče čamdžija neobaveznim tonom, i pogleda van čamca. Odgurnu ga od gata i poveze duž kanala, brzim i sigurnim pomeranjem duge motke. Posle nekog vremena reče: "Izgleda bila noć i po, gospodin."
     "Jest, bila je", reče Gundalinu. "To je svakako bila." Posmatrao je kako građevine plove pored njega kao fragmenti snova, lišene korenova, zbog magle: kao da one putuju a čamac miruje.
     "Mlada dama, gospodin? Možda muž neočekivan?"
     Gundalinu se osvrte da ga pogleda, odmahnu glavom, smeškajući se. "Ne."
     "Onda premnogo san?"
     "Šta?" Zaćuta, sećajući se. Ovdašnjem narodu to je značilo drogu. Ipak, kad je razmislio, 'premnogo san' je bilo razumnije tumačenje nego išta što je on sam mogao reći o noćašnjim događajima. "Da. Tako nekako."
     Ovaj odgovor kao da je zadovoljio čamdžiju, koji zaćuta. Ćutao je i Gundalinu, čije otupelo telo se zgurilo i prepustilo ceptanju, bolno tražeći dozvolu da zaspi odmah, tu. Ali njegov um nije hteo da odustane, vezivao se za jedno, finalno saznanje proisteklo iz svih ostalih - on može uspostaviti vezu sa drugim sibilama i sibilima. Ono što mu se desilo na Jezeru Vatre nije bio izuzetan, neverovatan događaj. Potrebno je samo da zna ime te sibile. A on zna njeno ime... njeno lice, telo, njen svet... Magla kao da poče da dobija belu boju, poput snežnih polja... Luna.
     "Evo smo, gospodin."
     Trgnuo se, razbudio; dižući pogled, shvati da je maločas zadremao, da su stigli do Memorijalnog Luka koji označava granicu između gornjeg i donjeg dela Forzgejta, između ulica i kanala, kopna i mora. Ovde može naći prevozno sredstvo u kome će mu verovati na osnovu njegovog kreditnog broja, ili pristati da ga dovezu do njegovih vrata i sačekaju dok donese karticu da plati za vožnju.
     Čamac ovlašno bupnu o stubiće gata, vešto priveden. Čamdžija održa stabilnost dok je Gundalinu ustajao na noge.
     "Ne znam kako da ti zahvalim..." poče Gundalinu, ali čamdžija odmahnu glavom.
     "Ne treba, gospodin. Al' primi zato savet besplatan, od čovek koj' zna ovaj svet: pazi ko ti to uradio. Napune ti pamet sa premnogo njihov san, pa ne moš' misliš bistro više. To što ti prodaju nije sve istina i nije sve bezopasan. Paz' se dobro u ti krugovi." Ispruži ruku i sačeka da Gundalinu načini svoj nesigurni korak na čvrsto tlo.
     "Da", promrmlja Gundalinu neodlučno. "Da, paziću se..." Prihvati pruženu ruku; oseti nepogrešivo prepoznatljivi, iako skriveni obrazac u rasporedu čamdžijinih prstiju koji su rukovanje ovlaš prihvatili. Uzvrati jednako, i oseti toplo pojačanje stiska čamdžijine ruke. Već sledećeg trena bio je na gatu.
     "Blagoslov, gospodin", reče čamdžija. "Povlastica koju nema svaki dan. Voziti slavna osoba kao ti..." Odgurnu se od gata.
     "Čekaj...!" Gundalinu diže pogled, pokretom pokaza čamdžiji da se vrati. Onaj samo diže ruku u znak pozdrava, i čamac otplovi u izmaglicu.
     Gundalinu je ostao da gleda ćutke za njim, sve dok se čamac nije izgubio iz vida.









13. ONDINI: Razuma
     Kedalion Niburu se naslonio na topli bok lebdilice, udišući spečeni, začinima namirisani vazduh pijace, razgledajući sa pomešanim emocijama bojama zapljusnut prizor, dok je čekao da se vrati Rid Kuleva Kulervo. Baci pogled dijagonalno preko ulice, ka zidu od blatnih cigala na čijem vrhu je bio niz gvozdenih klinova. Iza teške drvene kapije na tom zidu čuo je jauke nekoga u ozbiljnom bolu. Taj neko nije bio Rid; dakle, poseta se odvijala prema planu.
     Lokalni narko-diler umešao je u Ridove proizvode neke druge, lošije droge; tako je bar Rid čuo. A Rid je ponekad, zahvaćen posebnim raspoloženjem, odlazio da lično sređuje te stvari. Zahvatilo ga je jutros, kad je već u zoru isterao, ritanjem, Kedaliona iz postelje, nazivajući ga lenjim kučkinim sinom.
     Baksuz. Kedalion duboko udahnu. Bar će, zahvaljujući tome, provesti ovaj dan izvan citadele. Humbabi se nije dopadalo da Rid sam obavlja svoj prljavi posao... ali Rid nije mario za tu okolnost, a Humbaba, po svemu sudeći, nije mogao da ga spreči.
     Izgledalo je nemoguće da je prošlo manje od tri godine, po subjektivnom vremenu, otkad je on stupio u službu Rida Kulerva... tačnije, otkad je Ridu dospeo pod nokat. Osećao se kao da je Ridovo privatno vlasništvo već celu večnost, iako se još sećao, živo kao da je juče bilo, onog dana kad je došao da radi za Humbabin kartel. To je nešto što se, kao rana umalo smrtonosna, ne zaboravlja: dan kad je konačno priznao sebi da moć i uticaj Rida Kulerva jesu onako veliki koliko je Rid i tvrdio, i da se stvarno dogodilo - Kedalion Niburu je postao ne-osoba, mogao je i umreti od gladi na ulicama lučkog grada Razume pre nego što bi od ikoga dobio ikakav posao, prosto zato što je Rid razglasio da je na Kulerva već 'stavljena reč'. Njegova 'Pradžna' je sudski zadržana zbog neplaćene lučke takse, a crvena cifra minusa na njegovoj kreditnoj kartici, kojom više ništa nije mogao da kupi, bila je veća iz dana u dan. Konačno je progutao ponos i prodao sebe - i Anankea, koji je na to rado pristao - u ovo zlatno ropstvo.
     Kedalion uzdahnu, potiskujući te uspomene nazad u jednu zatvorenu sobicu u svome umu; ponekad je uspevao da stvari danima ostanu u njoj zaboravljene. Morao je priznati, uprkos svemu, da ima i lošijih poslova, da bi mogao dospeti i u gore položaje... Mogao bi, recimo, da bude ulični prodavac droge koga sad neko žestoko bije, iza onog zida s druge strane ulice.
     Pomače se malo dublje u senku vozila. Od ove silne vrućine hvatala ga je vrtoglavica; znoj na njegovoj koži sušio se takoreći trenutno, ali ni to nije bilo dovoljno da ga rashladi. Pa, dobro, bar je vrućina predvidljiva. Već jako dugo vremena nije imao ništa približnije 'domu' od ove varoši Razume, pa mu je bilo drago da se vrati u grad posle njihovog najnovijeg međuzvezdanog putovanja.
     Putovanja sa Ridom nisu bila onako česta niti - koliko je mogao primetiti - onako opasna po zdravlje kao njegova ranija, 'solo' putovanja. Za tri godine, dva putovanja. Plaćen je bio neuporedivo bolje, kao što mu je Rid i obećao. Ali činjenica da nijednog trenutka nije znao smisao putovanja - šta Rid traži, i šta putovanjima postiže - nervirala ga je na drugi način; takođe ga je nervirala činjenica da glavninu svog vremena provodi zaglibljen na ovom Ondiniju, glumeći vozača, makar i u otmenoj verziji, jednom manično-depresivnom tipu.
     S druge strane, otkrio je da rad za Rida Kuleva Kulerva ima ugrađenu prednost koja se sastojala u tome što nijedna ovdašnja banda ne sme ni da ga pipne, dok, istovremeno, on dobija pristup u razna mesta zabave za koja nije ni slutio da na ovoj planeti postoje. Ceo jedan svet - to je veliko prostranstvo; nije sva planeta Ondini isto što i grad Razuma. Rid je njih dvojicu poveo i u jedno planinsko odmaralište, sa panoramom koju on nikad neće zaboraviti, ali i u jedan grad na Južnom Ostrvu gde voda ima boju akvamarina i toplinu kao da je u kadi za kupanje.
     Pa orbitalni habitat, u čijim salonima zabave postoje simulatori za razne igre, tako dobri da je Kedalion retko gde video bolje. Sećao se kako su jedne noći gledali kako Rid igra. Bilo je kao balet u bestežinskom stanju; osvajanje poena izgledalo je sasvim beznaporno, zahvaljujući Ridovim savršenim refleksima i brilijantnom umu. Rid je za njega i Anankea obezbedio neograničeni igrački kredit, i gubici njih dvojice bili su skoro jednaki iznosima koje je Rid, sam, uspevao da osvoji. Međutim posle je Rid bio opako raspoložen, kao da je gubio a ne dobijao, ili kao da je, kad uvek samo dobijaš, dobijanje isto što i gubljenje...
     Ipak, najvećma su gledali trnovite šume i visoke tvrđave Tuo Ne'ela, i ulice Razume.
     Kedalion je pogledom tražio u gomilama ljudi Anankea, koji je odlutao pijacom željan da malo zaboravi okolnosti. Kedalion ga primeti - okruženog, kao i obično, grupom uličnih mangupčića. Cičali su i podvriskivali, sretno, sa odobravanjem, gledajući kako Ananke žongleriše sa svim stvarima u dohvatu, kako izvija telo apsurdnom gracioznošću akrobate, i slušajući kako peva nonsens-pesmice. U poslednje vreme Ananke je počeo da nosi posebno napravljenu kožnu rukavicu na jednom stopalu, umesto njegove uobičajene sandale; bio je to astronautski trik, jer je omogućavao da se u nisko-gravitacionom okruženju pojedini poslovi rade i nogom. Kod većine astronauta koje je Kedalion poznavao, to je bila uglavnom samo stvar mode i glume. Ali Anankeova fizička spretnost činila je to hvalisanje realnim: čak i u normalnoj gravitaciji, ponekad je izgledalo da ima tri ruke. Kedalion ga je gledao sa blago zavidljivim divljenjem. Video je da neki od odraslih, koji su se neizbežno okupljali, dobacuju novčiće; Ananke ih je ostavljao u prašini, da ih pokupe deca. Sva deca su znala da on radi za ljude sa drugih planeta - nemarno odricanje od zarađenog novca bilo je dokaz njegovog ugleda.
     Kedalion odmahnu glavom i osmehnu se na trenutak. Izvadi iz džepa lopticu od kukuruzovine, poče je prebacivati iz ruke u ruku. Ananke je dokazao da jeste hitar i savitljiv, duhom i telom, baš kao što je svojevremeno obećao; saznanje da je njegova veština priznata i cenjena podstaklo ga je da se još više trudi. Kad su se njih dvojica oslobodili straha da će ih Rid jednog dana poubijati iz čistog ćefa, Ananke se u svoj novi posao uživeo sa više komotnosti nego što će Kedalion ikad osetiti. Zapravo je Ananke prešao iz bespomoćnog straha neposredno u neku vrstu blaženog 'obožavanja heroja', osećanje verovatno mnogo opasnije. Na sreću, njegova naivna očaranost Ridovim eksplozivnim promenama raspoloženja više je zabavljala nego ljutila Rida. Ovo je bila Anankeova rodna planeta, ali njemu je bilo odvratno da na njoj živi; to osećanje bilo je donekle ublaženo življenjem pod Ridovom zaštitom.
     Kedalionov osmeh izblede i nestade. On uzdahnu, razmišljajući nostalgično o lažnim pogodnostima mladosti. Onda stade uspravnije, odmičući se malo od lebdilice: njegove oči uhvatile su neki pokret na onoj dalekoj kapiji. To je Rid izišao i zalupio kapiju za sobom, a zatim se zaputio kroz gomilu ljudi na pijačnom trgu kao da tu nikog nema. Ljudi su tekli levo i desno da mu se sklone s puta, podatno kao voda. Kedalion je gledao njegovo približavanje, video crvene mrlje na njegovoj odeći i crno zadovoljenje u njegovim očima. Oseti da iz njegovog sopstvenog lica nestaje svaki izraz. Skloni pogled, povika: "Ananke!"
     Ananke se okrete, hvatajući razno voće koje je redom padalo iz vazduha. I na njegovom licu široki osmeh nestade; Ananke poslušno zagazi kroz proteste dece, koji su mu dosezali do pojasa, voće im dobaci, i uputi se ka letilici.
     Rid je stigao prvi, i klimnuo glavom Kedalionu, uz jedno "Hummmm!" koje je značilo da je zadovoljan sobom. Naslonio se na vrata letilice, spleo prst i zapucketao zglavcima.
     "Je l' se sad osećaš bolje?" reče Kedalion Niburu, i odmah zažali; čak i samome sebi je zazvučao kao odrasli koji grdi dete.
     Rid ga pogleda i uzvi jednu obrvu. "Mnogo", reče. "Imaš nešto protiv?"
     Kedalion načini grimasu. "Bolje on nego ja, pretpostavljam."
     Rid se nasmeja. "Prokleto ispravno... Nemoj ništa da se duriš, Niburu. Ozal će već sutra moći da se kreće četvoronoške. Ali se neće više nikad, nikad zajebavati sa mojim proizvodima." Slegnuo je ramenima, opuštajući mišiće u ramenima, i povukao se za uvo.
     "Ananke!" viknu Kedalion ponovo: izgovor da skloni pogled, izgovor da digne glas. Vide, sa neodobravanjem, da se Ananke zaustavio i upetljao u raspravu sa jednom grupom dečaka koji su počeli da dobacuju jedan drugome kroz vazduh nešto veliko približno kao mačka, oponašajući njegovo žonglerisanje. Prepoznade cičanje uplašenog kvola; začu Anankeov glas koji se dizao iznad opšteg smeha, dok je pokušavao da uhvati tu životinju koju su bacali kao loptu preko sve većih rastojanja. Odmicali su ukoso preko pijačnog trga, tako da se Ananke sve više udaljavao od lebdilice.
     Ridova glava se naglo okrenula na tu stranu čim je životinja počela da ciči od straha ili bola. Stajao je nepomično, gledajući prizor; gunđao je, za sebe, nešto u smislu dupe jedno glupo.
     "Ananke!" povika Kedalion opet; stomak mu se vezivao u čvorove od gađenja. Nije bio siguran da li ga više ljuti događaj na trgu ili Ridova reakcija. "Uh, skote jedan", progunđa. Baci pogled ka Ridu, ali taj je već krenuo da se lično umeša. Jedan od dečaka povika: "Fati ovo, žongler!" i baci cvilećeg kvola dugom putanjom kroz vazduh. Ananke potrča i skoči uvis, ali uzalud; naleteo je na keramičko-legurni zid kojim je bio okružen ogromni, duboki bunar sa vodom za piće za ovaj deo grada, i umalo da se i sam preturi unutra, a kvol prelete iznad njega i pljusnu daleko dole, u duboku vodu dovedenu sa izvora.
     Videći pad kvola u cisternu, Kedalion ostade sasvim nepomičan; Ananke je ostao sagnut preko zida, i odatle je zurio u vodu ukočen kao gargojl.
     Rid je pritrčao, popeo se na zid, trenutak gledao odatle u vodu, i skočio unutra.
     "Edhu!" jeknu Kedalion Niburu. Sad i on potrča. Ananke je još bio presamićen preko zida, zagledan sa nevericom dole, kad Kedalion stiže do njega.
     Kedalion pogleda u dubinu, kroz bunarske senke, sve do površine vode. Žmirkanjem istera sunce iz očiju. Pljuskanje i panično cičanje odjekivalo je uz strme, glatke zidove. Vide Rida kako se bori da čvrsto uhvati razmlatarano stvorenje. Najzad ga je zgrabio obema rukama i gurnuo u košulju, a onda se domogao spiralnog stepeništa koje je vodilo nagore, unutrašnjim zidom bunara.
     Dole je postojala platforma za one koji hoće da izvuku vodu. Tu su bile žene i devojke koje su na glavama nosile, u ravnoteži, krčage; stajale su i blenule dok se Rid izvlačio iz vode, penjući se stepenicama i dolazeći među njih. Ustuknule su malo, da mu se sklone s puta. Kedalion i Ananke videše da se životinja pod njegovom košuljom još bacaka, beskorisno.
     Rid se najzad popeo iz bunara na ulicu. Pogledom je pretraživao svetinu. "Rid!" reče Kedalion, žurno mu pristupajući; Ananke je išao za njim.
     Rid se, na taj glas, okrete ka njima. Nije bio čak ni zadihan, primeti Kedalion - Rid je imao fizičke izdržljivosti koliko trojica najjačih ljudi. Voda mu se slivala sa kose i odeće, a po rukama i prsima curila je crvenkasta, zbog ogrebotina i ujeda koje mu je naneo prepadnuti kvol.
     "Bishada!" uzviknu Ananke, osmehujući se sa divljenjem i zahvalnošću. "Spasao si ga..."
     Rid pročita izraz na dečakovom licu, i načini grimasu. "Nisam. Ti si spasao ovo jebano stvorenje", reče. Posežući u košulju, izvuče životinju i prebaci je Anankeu preko šaka. "Evo ti. Sad već znaš pravilo. Ono što si spasao pripada tebi. Odgovornost je tvoja. Nije moja."
     Ananke je pipkavo, neodlučno prihvatio životinju, pazeći da dugi glodarski zubi ne dođu u dodir sa njegovim šakama. Zatim ju je naslonio na svoja prsa, zaštićena višeslojnom odećom, i počeo joj nešto vrlo tiho govoriti. Samo na trenutak je opet digao pogled ka Ridu, dovoljno dugo da promrmlja: "Hvala."
     Ali Ridova pažnja je već bila usmerena na nešto drugo. Naglo se udaljio od njih dvojice, progurao pored nekoliko meštana, i izdvojio jednog momka iz gomile radoznalaca. Dočepao ga je za odeždu i povukao napred, i bacio naglavačke preko zida bunara/bazena, takoreći pre nego što je momak imao vremena da počne da se dernja.
     Kedalion je čuo krik tog drugara dok je padao u dubinu, i pljusak kad je stigao do vode. Sve se odvijalo tako brzo da je jedva stigao da prepozna da je to jedan od kvolovih mučitelja, onaj koji je životinju bacio u bunar.
     Rid im se vratio, ne gledajući više ni levo ni desno. Lice mu je sad bilo bez izraza. Pogleda kvola, koji je prestao da se bori i sad nastojao da se ututka što dublje u nabore Anankeovih rukava, uz zabrinute 'oink-oink' zvuke, maltene kao da bi hteo da postane deo Anankeovog tela. Ananke je gladio kvolovo raščerupano krzno glatkim pokretima kao da je to kadifa.
     Rid prođe pored njih, pokretom pokazujući da pođu i oni.
     "Rid..." reče Kedalion upinjući se da ga sustigne.
     "Ostavi to", reče Rid. Zazvučalo je ubilački.
     "...je l' se vraćamo u citadelu?" dovrši Kedalion, kao da je to nameravao da pita.
     "Ne." Rid pogleda na drugu stranu, zatim dole da oceni svoj izgled, pri čemu iskrivi lice; slegnu ramenima i pogleda opet u daljinu. "Imam neka druga posla. Odbacite me to Trga sa Hramom. Imate slobodno veče; zvaću vas kad budem završio."
     "Treba da središ te ujede", reče Kedalion. "Samo bogovi znaju od čega je sve taj kvol..."
     Rid ga pogleda ne skrivajući da ga takve reči nerviraju. "Nemoj ti da se zabrinjavaš zbog mene, Niburu", reče kiselo. "Ja toga nisam vredan."
     "Ma, ja se samo brinem za svoje zaposlenje", progunđa Kedalion, nastojeći da što brže pokopa svoje nenamerno ispoljavanje brige.
     "Mislio sam da ga mrziš", odreza Rid.
     "Mrzim ga", odreza Kedalion jednako.
     Rid se nasmeja jednim od njegovih neočekivano normalnih smehova koji su Kedaliona svaki put iznenađivali. "Ako umrem, sve što imam ostavio sam testamentom vama dvojici."
     Kedalion frknu. "Neka mi bogovi pomognu", progunđa, napola uplašen da bi to moglo biti čak i istina. Otvori hermetička vrata letilice.
     Vrata su se otvorila dizanjem uvis. Rid uđe, široko osmehnut, i sede. Seo je teško, ništa ne mareći za vodu sa ružičastom nijansom koja je odmah počela da natapa skupocena sedišta lebdilice. Kedalion je seo na mesto za vozača, Ananke do njega. Ananke je nosio kvola, koji se tako uvukao u njegovu odeždu da se videla samo glava, uspravljena i pritisnuta uz Anankeov vrat, kao u kakvom zaklonu ispod njegove donje vilice. Životinja se oglašavala neprekidnom grgotavim pevuckanjem, kao da traži uveravanje da će biti bezbedna na način kako to u stvarnom svetu nije moguće. Ananke je tiho coktao jezikom i gladio kvola sporim šakama. Diže pogled, kao da je osetio Kedalionov pogled na sebi; oči su mu bile pune neke emocije koju Kedalion nikad ranije nije video u njima, a zatim su bile pune neizvesnosti.
     Kedalion se osmehnu i klimnu glavom. "Samo mu ne dozvoli da sere po svemu, je l' važi?" Pokrenuo je lebdilicu uvis, preko glava ulične rulje, vinuo se još višlje, tako da su ravni krovovi uskoro gledali uvis ka njima. Video je piramidalne vrhove šest hramova kako se uzdižu iznad profila grada; uputio se ka jednom, znajući da je Rid mislio baš na taj, blizu kosmodroma, onaj do koga ih je policija jurila jedne sudbonosne noći. Pokuša, ne osobito uspešno, da ne misli na tu noć.
     Spuštajući letilicu, prizemlji je bez ikakvog incidenta u jedan neupadljivi kutak, zapravo ćorsokak. U tom delu grada su se njih trojica prvi put sreli. U jednoj zgradi, ne mnogo daleko, nalazio se mesni odbor Kartografa, a ispod toga, u podrumu, Rejvienov skriveni noćni lokal. Rid je često navraćao u ovaj kraj, ali Kedalionu svrha tih dolazaka nije bila ništa jasnija nego većina ostalih Ridovih aktivnosti.
     Rid iziđe i samo reče: "Radite šta vam je volja. Zvaću vas, ali to neće biti uskoro."
     Kedalion je klimnuo glavom, i pogledom ispratio Rida, koji se udaljio hodajući sa nemarnom arogancijom mesoždera. Setivši se i drugih životinja, Kedalion se okrete da pogleda Anankea, pa i kvola koji je na Anankeovim prsima ležao kao beba, umotan u nabore tkanine, i samo povremeno mrmorio nešto za sebe. "Kako si to izveo?" zapita.
     Ananke slegnu ramenima, prstom gladeći kvolov veoma istaknuti nos. "Kvolovi su zapravo veoma mirni. Samo treba da ih ostaviš na miru." Kvol ga osmotri jednim blistavim crnim okom i žmirnu.
     Kedalion se napola osmehnu. "Čovek bi mogao isto to da kaže za ljudska bića."
     "Ali onda ne bi bilo istina."
     Kedalionov osmeh se proširi. "Hm, verovatno ne bi." Baci pogled niz ulicu; Rid je stao pokraj ulične tezge na točkovima, na uglu uličice. Tu je jedan čovek prodavao nakit.
     "Ja bih kod nekog prodavca voća."
     Kedalion oslobodi vrata na Anankeovoj strani, i ona se digoše. "Samo napred. Čuo si gazdu: radi šta hoćeš."
     "Ti si gazda, Kedalione." Široki osmeh je samo preleteo preko Anankeovog lica, njegovi beli zubi su sevnuli na kratko.
     Kedalion odmahnu glavom, ali to nije bilo stvarno poricanje. "Od kad si ti sklon zdravoj hrani?" Kad god su bili u gradu Ananke je živeo od 'ćevap-kifli' - a to su bili parčići mesa neprepoznatljivog porekla, smešani sa raznim drugim sumnjivim sastojcima, uvaljani u testo i isprženi na masti, ali začinjeni tolikom količinom nekih ljutih biljaka da se činilo da je bol jedini prepoznatljivi ukus. "Je l' prodavačica voća neka mlada i dobra?"
     "Kvoli jedu samo povrće i voće", reče Ananke spuštajući pogled.
     Kedalion slegnu ramenima i klimnu glavom. Gledao je Anankea koji je izišao i odlutao u pravcu trga; usput je prošao pored Rida koji se cenjkao sa prodavcem nakita. Kedalion još nikad nije video da Ananke ispolji stvarno interesovanje za ma koju ženu, ili muškarca, a to je bilo baš čudno. Klinac kao da je bio patološki stidljiv, toliko da nikad nije dozvoljavao da ga iko vidi razodevenog - običaj koji je mogao postati prokleto nezgodan u tesnom životnom prostoru malog broda na međustelarnom putovanju. Možda je tu ležalo objašnjenje Anankeovog problema, ili je to bio samo simptom drugog, stvarnog problema, ko-zna-kakvog... Kedalion je smatrao da nije bitno Kakve probleme Ananke ima, pod uslovom da obavlja svoj posao i da ne pošizi.
     Protegao se, iskoračio van iz lebdilice, obezbedio vrata iza sebe. Pomislio je na Rejvienov klub, setio se Šalfaz. Dugo nije išao tamo, posle događaja one noći. A kad je otišao, bilo je to posle dva svemirska putovanja sa Ridom. Ukupno devet godina je minulo u Rejvienovom lokalu, ali za njega samo dve. Tada mu je neko rekao da se Šalfaz povukla iz 'biznisa'. Prešla je u kudikamo respektabilnije zanimanje - bojenje kože; ukrašavala je šake bogatih, odvažnih mladih žena komplikovanim šarama uoči venčanja i gozbi. Kedalionu je bilo drago što je tako prošla, ali, nedostajala mu je. Za razliku od toga, sasvim sigurno mu nije nedostajalo Rejvijenovo piće niti tamošnja atmosfera. Pa, mogao bi na jedan rani ručak...
     Zaobiđe zadnji kraj vozila, zatim pođe i on ka trgu. Osvrte se da još jednom pogleda lebdilicu, da se uveri da je sve u redu, i pogled mu zape za nešto blistavo u prašini. On se vrati i podiže tu stvar. Bio je to beli metalni privesak sa ugrađenim soliusom. Rid je to uvek nosio, govoreći da mu je to amajlija za dobru sreću. Verovatno je kvol, bacakajući se, prekinuo lančić, pa je privesak kasnije ispao iz Ridove odeće.
     Kedalion baci pogled niz ulicu, vide kako Ridova leđa upravo zaokreću za ugao, napuštajući draguljarevu tezgu. "Riiiid!" povika on, ali Rid nestade iza ugla.
     Kedalion pođe tesnom uličicom za njim, ne baš siguran zašto to čini; reče sebi da će ga zasvrbeti sopstvena sujeverja ako bude držao Ridovu izgubljenu amajliju. Stiže do ugla, ignorišući pevuckave, uporne pozive prodavca nakita, i pogleda sa tog ugla. Pred njim je bio trg. Trenutak kasnije njegov pogled nađe Rida u gomili prolaznika, zahvaljujući plesu visećih kristala na crnim leđima Ridove jakne.
     Rid nije žurio, dakle postojala je bar pedeset-postotna mogućnost da Kedalionove kratke noge sustignu krakanje Ridovih dugih. Kedalion pohita, nastojeći da obilazi gomile prolaznika, danas neobično guste. U vazduhu se jako osećao tamjan. Verovatno je neki gozbeni dan, čim je toliko sveta na ulicama; rđava sreća. Ali sustizao je Rida, malo po malo; pozva ga opet po imenu, i Rid se osvrte, ali Kedaliona je zaklanjala gomila ljudi viših od njega.
     Rid pođe dalje, još bržim hodom. Bližili su se ulazu u Rejvienov klub. Za trenutak se Kedalion upita da li Rid ide tamo - onda tiho opsova videći da je Rid iznenada skrenuo u prolaz između dve od mnogobrojnih kuća koje su okruživale ovaj trg. Nije skidao pogled sa te tačke dok nije dospeo do nje, zatim, saginjući se, šmugnu u isti prolaz, ispod jednog svoda koji se sav ljuštio. Posle zasenjujućeg dnevnog svetla na trgu, senke u ovom prolazu bile su toliko duboke da je Kedalion morao da zastane za trenutak, da žmirkavo sačeka da se njegove oči prilagode. Prastari kameni pločnik ispod njegovih nogu, zidovi sa obe strane bezlični, bez ikakvih otvora, toliko primaknuti da je mogao maltene dodirnuti oba istovremeno. Rida nigde na vidiku.
     Kedalion tvrdoglavo pođe dalje tim prolazom; nije mogao da se zaustavi, sad kad je otkrio gde Rid odlazi. Pasaž se završio naglo, jednim bezličnim metalnim vratima. Kedalion ih gurnu; na njegovo iznenađenje, ona ga propustiše.
     Iza njih je bio hodnik, začuđujuće čist i moderan. Sjajeće ploče ugrađene u zidove davale su Kedalionu svetlost, mutnu ali dovoljnu, dok je odmicao hodnikom. Sad se kretao sa više pouzdanja. Ubrzo dođe do još jednih vrata, koja pred njegovim približavanjem kliznuše unazad, otvarajući se ka nekoj sobi za sastanke. Kedalion stade kao ukopan, videći da se oni unutra svi okreću i zure u njega. Zurio je i on u njih, primećujući da oko stola u obliku torusa trepere ekrani sa računarskim podacima. Iznad jezgra stola lebdeo je hologramski displej. Među licima ljudi koji su sedeli oko stola ili još stajali nedaleko od vrata primećivali su se iznenađujući kontrasti.
     Već ga je opkolilo pet-šest njih. Počeli su gledati dole ka njemu, očima Smrti, pre nego što je stigao da shvati da je načinio grešku verovatno fatalnu.
     "Jesi li ti stranac daleko od svog doma?" upita ga jedan čovek crn kao ebonovina, u odeždi Visokog Sveštenika.
     Kedalion spusti pogled ka svojoj odeći. "Theh, izgleda da se vidi", reče on i nasmeši se nejako. To malo osmeha nestade pred prizorom pištolja koji su počeli da se pojavljuju oko njega kao smrtonosno cveće; znao je da im nije dao pravi odgovor.
     "Likvidirati", reče jedan glas odnekud.
     "Rid..." reče on. "Tražim Rida!" Očajnički je podizao glas.
     "Niburu!" Ridovo lice je iskrslo nenadano, kao vizija, između lica tuđinskih gospodara droge i ovdašnjih crkvenih i policijskih vođa, i drugih lica kojima nije umeo pridodati nikakvu profesiju. Rid se progurao u sredinu obruča i ščepao ga za prsa košulje. "Šta, kurca mu, radiš ovde?" Poče dizati pesnicu druge ruke; lice mu je pokazivalo iskreni gnev pomešan sa zaprepašćenjem.
     "Mislio sam da ćeš ovo hteti." Kedalion, jedva vladajući svojim glasom, pruži Ridu amajliju sa soliusom.
     Rid je dočepa iz njegove ruke i zagleda se u nju. "Bogovi..." progunđa, kao čovek koji je izgubio dušu. Strpao ju je u džep. Tog trenutka Kedalion shvati da još dvojica muškaraca i jedna žena u krugu oko njega nose iste takve priveske. Jedan od te dvojice bio je narko-lord zvani Sark; a žena je bila Ridova nova supruga, nekadašnja Humbabina, Mundilfera.
     "Rid...?" reče neko iza njega, upitnim tonom.
     "Moj čovek. Nije vid'o ništa. Je l' tako?" Ridova šaka se bolno steže oko Kedalionovog ramena. "Ništa nisi video."
     Kedalion poče odmahivati glavom, a Rid ga izgura grubo kroz barijeru tela, unatraške, i nastavi ga tako gurati dok obojica ne zađoše daleko u hodnik. Vrata su se iza njih zatvorila i zabravila.
     "Nisi video ništa", reče Rid, ovog puta blago. Gledao je dole, Kedalionu u oči, pogledom za koji je Kedalion maltene mogao zamisliti da sadrži saosećanje. "Nikad više nemoj da me pratiš." Onda je pustio Kedalionovu košulju, okrenuo mu leđa, i nestao kroz ista ona vrata, kao da je njegov pilot prestao da postoji.
     Kedalion je stajao još jedan trenutak u hodniku, i tek tad našao snage da otrese sa sebe nevidljive ruke koje kao da su ga još držale zarobljenog. Najzad se okrete i ode hodnikom, i pasažom, na trg.

     "Šta je to bilo, do vragova?" zarežao je Sark čim se Rid vratio, sam, u konferencijsku sobu.
     "Ovo." Rid izvuče privesak sa solijusom iz džepa i podiže ga u vazduh.
     Pogledi svih prisutnih bili su na njemu, ali on više ništa nije objašnjavao. Jedan po jedan počeše da sklanjaju poglede od njegovog zurenja, da odustaju.
     Sark se namrštio. "To je bio glup rizik. Mislim da bi trebalo..."
     "Nemoj ništa da misliš, Sark", reče Rid. "Zašto da pokvariš dosadašnje savršenstvo u tom pogledu?"
     Sark se okrete. Na licu su mu se pojavljivale mrlje gneva. Načini jedan korak ka Ridu.
     "Ja svedočim u korist Kedaliona." Mundilfera hitro zakorači između njih. "Rid - imaj na umu gde si!" Digla je prema obojici po jednu šaku, otvorenim dlanom; onda je opet koraknula nazad, i činilo se da je to sve izvedeno u jednom tečnom pokretu. Njih dvojica se primiriše. "Kedalion Niburu radi za Rida već godinama", reče ona, gledajući u Sarka. "Nije video ništa što bi mogao razumeti. Osim toga, u njega se može imati puno poverenje. Uradiće ono što mu se kaže; a rečeno mu je da zaboravi." Trznula je jednim ramenom, napola se osmehnula.
     Sark je nešto promumlao, slegnuo ramenima, i okrenuo se. Mundilfera sad pogleda Rida. Sad je bila bez velova i sićušnih zvona; u ovoj zgradi nikad ih nije nosila. Bila je obučena u bezobličnu svepokrivajuću radnu odeću utovarnog radnika u svemirskoj luci, a njena duga, ponoćno crna kosa bila je povučena unazad i vezana u pragmatični čvor. Savršeno prerušavanje... ili je, možda, onaj njen izgled u Humbabinoj tvrđavi bio stvarno prerušavanje. Ovde u njenom držanju nije bilo nimalo poniznosti; i ništa osim gneva u pogledu kojim ga je osmotrila. Činilo se da je zaključila da njegovo ponašanje nije u redu.
     "Mundilfero..." reče on, pružajući ruku ka njoj gotovo nesvesno.
     "Sedi", reče ona i okrete mu leđa pre nego što ju je mogao dodirnuti. Njeno kretanje izazva pokret i među onima koji su još stajali; kao talasi za brodom, pođoše za njom ka stolu za konferenciju. Poneko se i osvrte ka njemu, ka njegovoj mokroj odeći i svežim ogrebotinama na njegovim golim rukama i na grlu. Ali svako sede na svoje mesto.
     Poslednji je seo Rid; odugovlačio je kao zlovoljno dete - možda zapravo naveden da se tako oseća. Seo je, najzad, levo od Mundilfere.
     "Ko je sazvao Bratstvo na sastanak ovde?" upita Irduz, najviši prisutni sveštenik. On je uvek predvodio u takozvanim 'Pitanjima', jer je uživao u pompeznim ritualima sa mnogo ponavljanja. Rid je sklopio oči i oslonio se čvršće na naslon stolice; monotono recitovanje je otpočelo. Bogovi, hajde, hajde, da se to okonča... Opipavao je tučeni metal minđuše koju je kupio od uličnog prodavca, vrpoljeći se na sedištu.
     "Ja." Rid prepoznade glas sledeće osobe u krugu - Alolered, koga su zvali i samo Trgovac, za spoljašnji svet samo vredni i uspešni poslovni čovek koji se bavi međuzvezdanim prenosom podataka.
     "Ja." Glas Majke Umorne, jedne od malog broja žena koje su postigle krupan uspeh u trgovini drogom; kartel na čijem čelu je ona bila nastavljao je da raste. Imala je skoro osamdeset godina, i bila je opaka poput vatrotrnja.
     "Ja." Glas Tol-Beoita, koji je, prividno, bio samo prodavac lekovitih trava u jednoj botaničkoj bašti na Novosklonu.
     "A ko je ovo Bratstvo zasnovao, i dao nam dužnosti naše, i silu znanja pokazao nam?" intonirao je Visoki Sveštenik.
     "Midova." Oglašavanje je išlo redom, oko stola, neumoljivo se bližeći njemu.
     "Ilmarinen", reče Baredo, poslednji preostali levo od njega. Rid je sedeo nepomično, sklopljenih očiju, paralisam vizijom tri lica iz svog sećanja, tri nemoguća lica... Dobro je znao da je sad red na njega da progovori, ali to nije uspevao. Baredo pruži ruku preko praznog sedišta koje ih je delilo i ćušnu ga nestrpljivo po mišici. Rid se trže, besno ga pogleda. "I Vana... Vana..."
     "Vanamoinen", dovrši Mundilfera to ime umesto njega. Njena šaka pređe preko njegove ovlašno, ali na umirujući način; a njemu se činilo da mu je ruka hladna i lepljiva. Žmirnuo je; oči su mu gorele. Ja mrzim da izgovorim to ime. Nikad nije uspevao lepo da ga kaže, kad je baš na njega dolazio red; druga imena nisu ništa, ali to jedno...
     "Š'a je, Majstore", podrugljivo ubaci Majka Umorna, "zavist zbog penisa?"
     Rid je ljutito pogleda preko stola. "Puši ga, babuskero jedna sprčkana", reče. Ona se zasmeja kreketavo, razbešnjujuće. Njemu su dali taj nadimak 'Majstor' iz istog razloga kao i 'novi Vanamoinen' - zato što je u svakom projektu gde se radilo o biotehnologiji on bio najbolji kad je trebalo nešto pronaći, proizvesti, popraviti. U Bratstvu se naslušao komentara u smislu da bi samo poslednji zabeleženi genije Stare Imperije postigao bolje rezultate, brže, ili ikakve rezultate - u slučaju eliksira života, čiju proizvodnju je on tako neuspešno pokušao da obnovi. U poslednje vreme ti nadimci su postali nekakav miks pohvale i podsmeha, iako je pravi Vanamoinen bio samo vešt manipulator postojećom tehnologijom, čovek kome su na raspolaganju stajali svi imperijalni resursi i istraživačko znanje hiljadama godina sakupljano... a Bratstvo nikad neće moći da obezbedi nešto slično, ne dok je ograničeno na samo osam svetova Hegemonije.
     Mrzeo je te žaoke sa imenom Vanamoinen, ali mu to ime nije zato zapinjalo u grlu... Spustio je, sad, pogled ka sebi, zagledao se u sirove kristale koji su iskrili kao zvezde u izmaglici duginih boja naspram crne noći njegove jakne bez rukava; pogledao svoje šake, tetoviranu dužinu ruku, mišiće svog tela, one iste koje je tako nedavno upotrebio, u sadejstvu sa svojim nadmoćnim umom i savršenim refleksima, da namrtvo isprebija jednog sitnog narko-dilera koji ga je za nešto prevario. Vanamoinen. Vanamoinen. To mu se zaglavljivalo i u grlu, i u mislima, kao nepristojni refren opsesivno ponavljan; a stvarna nepristojnost je ovde, u ovom... u njegovom...
     Počešao je prste izubijanih šaka i prisilio um da obrati pažnju na okolne događaje. Bližio se kraju njihov zujkavi, bajati obred sačinjen od invokacija koje bi, navodno, trebalo da ih podsete na širu tradiciju kojoj njihov kabal pripada, i na pravi izvor njihove moći: na Gildu kartografa.
     "Posvećeni samo jednom cilju, kroz milenijume..." napevao je Irduz.
     "Opstanku." To je rekao, pored njega, Baredo; progresija pitanja i odgovora načinila je pun krug oko stola i opet se primakla njemu.
     "A šta je ono što veže sve nas...?" postavi Irduz poslednje od ritualnih 'Pravih pitanja'.
     "Krv."
     Rid diže glavu; bio je upravo zaustio da odgovori tom istom rečju.
     Neko se pojavio na sedištu pored njega - neko ili nešto: bezoblična tama, u kojoj bi se moglo nalaziti nekakvo ljudsko telo, uvrnuto, deformisano...
     Rid prigušeno opsova, instinktivno se odmičući od onog što je tako neočekivano nastanilo prostor pored njega. Izvor. Zapita se zašto je, za ime hiljadu paklova, Thanin Jaakola odlučio da sedne baš tu.
     "Počinjete bez mene...?" reče Jaakola. Kad bi se leš iskopan iz groba mogao naterati da govori, imao bi takav glas. Ridu se pričinjavalo da oseća slabi smrad raspadanja koji kao da je curio iz te tame pored njega. Ali, bio je uveren da je to ipak mašta; jer ovo crno pored njega bilo je samo hologramska projekcija, baš kao i nekolicina drugih 'prisutnih' od ukupno dvadesetak osoba oko stola. Nije svaki član Bratstva hteo lično da dođe; neki su, kao Jaakola, poslali samo projekcije sebe. Govorkalo se da Jaakola ima neku razornu, neizlečivu bolest. Ali, takođe se govorkalo da je ta pomrčina oko njega samo trik, zarad psihološkog efekta. Bilo ko, i svako, bi mogao biti Izvor, dokle god on tu tajnovitost uspeva da održi. Rid nije imao pojma na kom nivou Bratstva Jaakola zapravo funkcioniše; ovo neznanje je bilo dokaz da je Jaakola izuzetno moćan i opasan.
     "Mi počinjemo u dogovoreno vreme", reče Mundilfera, dajući odgovor koji niko drugi nije hteo da da. "Ti si tražio da se sastanemo."
     Jaakola je humnuo, možda potvrdno, možda iz gađenja. Činilo se da je činjenica da on mrzi žene jedina koju iko pouzdano zna o njemu. Rid nikad nije čuo zašto bi ih Jaakola mrzeo, ako je razlog uopšte i postojao. Nije bio siguran na kom nivou prestaje Mundilferin uticaj, ali ona je odvažnije istupala protiv Izvora nego većina ovde prisutnih bratstvenika. Ponekad se pitao da li ona toliko antagonizuje Izvora baš zato što zna šta on misli o njoj. "Znači stigao sam na vreme za pravu svrhu ovog sastanka", reče Jaakola, povišujući nivo vređanja za jednu magnitudu. "Braćo, do mene su doprle vesti da se ostvaruje nešto o čemu smo samo sanjali - a ja to u ovom društvu ne kažem olako." Iza tih reči je možda bio osmeh. Podrugljiv osmeh, pomisli Rid; bio je siguran, iako bez ikakvog dokaza, da je tako. Sad je pažnja svih oko stola bila uperena ka Jaakoli. "Neko je otkrio izvor zvezdopogonske plazme - ovde, u Hegemoniji, na Četvrtoj."
     Uzvici neverice i iznenađenja ispuniše Ridove uši, ali njegov sopstveni krik neverice nadjačao je sve ostale, mnogostruko. Rid ostade da sedi ukočeno. Pasivno je počeo da prima, 'akcesuje', podatke, koje je Jaakola preneo istovremeno u kompjuterske terminale svih prisutnih. Staro Carstvo je moglo da živi u slavi širom galaksije zato što je raspolagalo prevozom bržim od svetlosti. Zvezdopogonska plazma, potrebna za to, bila je jedan oblik 'pametne materije', bioinženjeringom osposobljen da manipuliše prostor-vremenom, da bi brod mogao da prolazi kroz prostor kao da je to vreme, a pritom da izbegne paradokse. Prilikom pada Stare Carevine, ta tehnologija je izgubljena na njenim svetovima; na većini, bar. Nijedan od svetova koji su kasnije potpali pod Hegemoniju nije imao, već više od hiljadu godina, takav pogon. Iako je narod verovao da sibilska mreža može da odgovori na svako pitanje, na neka pitanja nije htela da odgovara uopšte - pa ni na jedno u ma kakvoj vezi sa procesima potrebnim za ponovnu proizvodnju pametne materije. Neki su govorili da je pametna materija dovela do pada Stare Imperije, i da su zbog toga tvorci sibilstva preduzeli korake na suzbijanju svih podataka o tome, da se tragedija ne bi ponovila.
     Sibilska mreža je, takođe, odbijala da pruži svojim korisnicima zvezdane mape; niko nije razumeo zašto. Posledica je bila ta da se svetovi bivšeg Starog Carstva više nikako nisu mogli međusobno pronaći, čak ni kad bi se zvezdopogon nekako pribavio. Karemof je našao preostalih sedam planeta Hegemonije tako što je kroz karemovsku Crnu Kapiju poslao nebrojeno mnogo automatskih sondi, nalik na poruke u bocama.
     Opsesivnim arheološkim radom u ruinama Starog Carstva Karemovci su, zapravo, otkrili podatke o mestu gde se, među zvezdama, nalazi jedan od svetova koji je nekada smatran za bliskog suseda; svet čija udaljenost u svetlosnim godinama nije bila nerazumno velika. Poslali su svoje najbrže pod-svetlosne brodove, u nadi da bi se tamo mogao otkriti neki još postojeći uzorak zvezdopogonske plazme. Pre oko hiljadu godina krenule su te lađe, i Karemovci su verovali da bi se mogle vratiti svakog trenutka... ako zvezdopogonska tehnologija još postoji na toj planeti. 'Kad stigne Milenijum', glasila je njihova uzrečica, nalik molitvi; pri tom su mislili na dan kad će ponovo imati slobodu kretanja po celoj galaksiji. Rid, međutim, nije očekivao da će doživeti dan kad će se Hegemonija dokopati ma i jednog jedinog molekula zvezdopogonske plazme.
     Ali, evo, Milenijum stiže, iz sasvim neočekivanog pravca. Jedan čovek je, u strašnoj pustoši zvanoj Nakrajsveta, otkrio zbog čega bizarna anomalija poznata pod imenom Jezero Vatre stvara pojave koje čine da je Nakrajsveta pakao u realnom vremenu: otkrio je da to jezero zapravo predstavlja veliku količinu prosute, podivljale zvezdopogonske plazme, iz olupine staroimperijalnog teretnjaka koji se srušio na Četvrtu tokom poslednjih dana Carstva.
     Rid se zapita kakav je taj čovek koji je načinio takvo otkriće. Podatke o Nakrajsveta je od ranije znao; proučio je, svojevremeno, sve što je u univerzalnoj banci podataka bilo snimljeno o tom predelu, zato što ga je fascinirao. Bilo je tamo i nekih podataka koji kao da su mu nešto značili, ali nikad nije sakupio dovoljno volje da se time pozabavi, da ih integriše. Slike su, međutim, pohodile njegove snove kao duhovi sukubusi, dozivale su ga. Želeo je, još davno, da ode u Nakrajsveta, da lično razgleda, da odgovori na poziv... ali Bratstvo je uvek imalo nešto u planu za njega, a Jezero Vatre se nije našlo ni u jednom od tih planova. Sad je neko ostvario taj njegov stari san - zašao u srce Nakrajsveta, i stvarno otkrio tajnu koja je izmakla viševekovnim studijama najboljih umova Hegemonije.
     Sad, kad je znao odgovor, uvide sa naglom, gorkom jasnoćom da je odgovor bio sam po sebi očigledan još od početka, ali da on nije postavljao prava pitanja. Oseti u sebi napliv nečeg bliskog seksualnoj pohoti na pomisao da bi se mogao sresti sa osobom, ma ko to bio, koja poseduje takav um.
     Rid baci pogled ka mraku pored sebe; onda pogleda oko sebe. Oslušnu uzbuđene, ali i zabrinute tihe razgovore koji su se širili oko stola. Pokri uši, apsorbujući dobijeni niz informacija još jednom od početka, nastojeći da ignoriše odvratnu sporost kojom su stizale. Mrzeo je ovaj informativni sistem skrpljen od drugorazrednih tehnologija. Bolji nikad nije video, ali je, nekako, znao da bolji postoji, negde. Kao što je i zvezdopogon bio tu negde.
     Konačno povuče svoj um natrag u sadašnjost, prisiljavajući sebe da obrati pažnju na diskusiju koja je već neko vreme evoluirala oko stola.
     "...moglo značiti za našu trgovinu", rekao je neko s druge strane.
     "Ovim se sve menja", reče Sark, trošeći vreme na nešto očigledno.
     "Ne vredi nam ni kol'ko govno, ako ga nemamo", odreza Majka Umorna. "A nemamo ga."
     Primećujući Mundilferino ćutanje, Rid je pogleda, pitajući se šta joj je na umu. Nije izgledala iznenađeno; uzvratila mu je zurenjem, sa nekim neodredljivim izrazom na licu. On ostade zagledan u njene oči, nesposoban da se otrgne.
     "Baš - tako", reče Jaakola, savijajući reči kao komade plastike. "Jako elegantno si to rekla. Ne posedujemo zvezdopogonsku plazmu. U tom pogledu, očito, neophodno je da nešto promenimo."
     "Pod čijom vlašću je Jezero Vatre?" upita Irduz.
     "To drži jedna unitaristička frakcija koja je sebi dala naziv Zlatna sredina. Oni bi hteli da Hegemonija bude ne samo reč, nego prava hegemonija", reče Jaakola. "Naravno da u toj stranci dominiraju Karemovci, ali ona je u savezništvu sa izvesnim uticajnim tajnim centrima moći na Četvrtoj. Već su se bacili na posao da plazmu doture prvo Karemofu, da bi Karemof ostvario militarnu nadmoć."
     "Ako je tako, onda će oni u tome uspeti", reče Tol-Beoit. "Naš uticaj na Četvrtoj nije jak. Ako smo mi saznali, sigurno i Karemof već zna. Moramo poslati nekog na Četvrtu..."
     "Ali to će potrajati godinama, u realnom vremenu", protestovao je neko. "Dok mi dospemo do zvezdopogona, biće možda već prekasno. Hegiška će visiti na našem nebu, spremna da nas razbije." Drugi glasovi oko stola počeše da se pojačavaju.
     "Ne mora biti tako", reče Mundilfera tiho. Njene reči naglo ućutkaše sve za stolom. Svi pogledi, pa i Ridov, sad su bili na njoj. "Jezero Vatre je posledica divljanja zvezdopogona, koji je možda i oštećen na neki suštinski način - u najmanju ruku, ostavljen da se vekovima razmnožava bez kontrole. Čak ni Karemovci nemaju pravog iskustva u rukovanju takvim supstancama. Biće im potrebno više vremena nego što misle, da ovladaju plazmom; možda beskrajno dugo vreme. Svi njihovi najbolji ljudi su na Karemofu, i oni će morati sve da ih šalju na Četvrtu. Već to nam daje dovoljno vremena, ako sada stupimo u akciju."
     Ridove oči se malo raširiše. Znala je. Shvatio je da je ona ovu vest znala još od početka, pre Jaakolinog dolaska. Mrak koji je bio Jaakola produbio se sada još malo, ako je to uopšte bilo moguće. Rid se zapita koliko je još njih oko stola koji su za otkriće zvezdopogona znali još pre nego što su došli ovde. Znao je da postoje krugovi unutar krugova, čak i u ovoj eliti; dešavali se da i on zna nešto što drugi ne znaju - ali to je obično saznavao od Mundilfere. Oseti oštro uvrnuće nezadovoljstva što se ona nije opredelila da ovu čudesnu tajnu ranije podeli s njim; tajnu od koje je sad u njegovoj glavi sve pevalo...
     Voda života i sibilski virus bili su jedini oblici staroimperijalnog tehnovirusa, ili 'pametne materije', preostali u čitavoj Hegemoniji... bili su, do sad. Zapravo Rid nikad nije ni video uzorak vode života, niti očekivao da će ikada videti. Sve se to sad menjalo.
     "Sigurna si u to?" reče Majka Umorna Mundilferi. "Ili samo pokušavaš da nas razveseliš?"
     Mundilfera se nasmešila, čak i ne bacajući pogled ka Jaakoli. "Moji izvori su maksimalno pouzdani", reče ona blago. "U to budi sigurna."
     "Onda moramo u akciju", reče Irduz. "Da sastavimo jednu ekipu..."
     "Ja idem", reče Rid. "Pošaljite mene, sa Mundilferom. Ja sam sve što vam je potrebno."
     Majka Umorna se nasmeja, takvim načinom da se Rid trže. "Takođe si skroman, ludaku jedan ludi!"
     Rid se sav sitno trzao od nelagodnosti. "O pametnoj materiji znam više nego iko živ. Svak zna da je tako."
     "A da si ti lud čovek, i to zna svako", promrmlja Sark.
     Rid mu se zagleda u oči. "Samo kad to odgovara mojim potrebama, Sark."
     "Da", reče Jaakola tiho, pored njega. Rid se iznenađeno okrete na tu stranu. "Treba on da ide. Neka Novi Vanamoinen razmrsi tajne Starog Vanamoinena. Upravo njegova nepredvidljivost biće njegova prednost, zar se ne biste složili sa tim? On je savršen lopov. Nek povede i svoju milosnicu ako hoće."
     Rid se ukoči, više osećajući nego videći Mundilferino gnevno zatezanje pokraj sebe. Namrštio se, odjednom nesiguran, i pogledao nazad ka njoj. Učinilo mu se da sumnja treperi kao vrelinska munja preko njenog lica; ili je u njega samo učitao svoju paranoju. Ali ona na njegov pogled uzvrati pogledom koji iznenada kao da je sadržavao u sebi svu istoriju, i on oseti njeno poverenje, njeno pouzdanje i njenu ljubav kako ga ispunjavaju, poput vode koja se diže iz bunara bez dna.
     "Da", promrmlja ona, "ti si onaj koji treba da ode, Rid. Za to si stvoren, od strane više sile koja veže sve nas." Rid zausti da nešto kaže, ali ona odmahnu glavom. "Ali zbog te iste sile, ja ne mogu da ostavim izvesne granice bez nadziravanja, niti izvesne projekte da dugo budu zanemareni. Ovog puta ideš sam." Njene oči zabranile su svaki otpor. Sedeo je paralisan, zureći u nju, a oni oko stola su glasali 'za', redom, svi.









14. TIAMAT: Ngenetova plantaža
     Luna je stajala do kolena u blistavoj travi na brdu ispod plantažerove kuće, gledajući ka moru. Kušala je ukus svežeg daha proleća, osećala je kako povetarac provlači prohladne prste kroz njenu kosu i diže je poput krila. U jednom trenutku osetila se efemernom kao da je dete oblaka koje će sledećeg trenutka biti poneto da jaše na leđima vetra, na onaj način kako Tamis sada jaše na ramenima svog oca, dole, na plaži. Oduševljeni smeh i prodorno cičanje dopirali su do njenih ušiju; Ariel i Merovi su plesali oko njih dvojice, grabeći Ukresa za ruke a Tamisa za razmlatarane noge, moleći da se i njih dve isto tako voze. Osmehivala se, udišući duboko, utiskujući tu lepotu u svoj vid.
     Iza njih, more se krši o plažu, talas za talasom, opruženo ka severu i jugu do krajnjih granica njenog vidika: more teško, srebrnosivo, belokoso od pene, uznemireno masivnim priticanjem vode od topećih snegova. Ovde ono izgleda, i sad, hladno i neumoljivo; njegovi veći talasi, okeanski, gruvaju u strme zupčaste bregove koji marširaju dole, sve do vode, miljama, duž severne obale. Nekad su brda imala drugačije siluete, bila su pod glazurom snega, hvatala su i odbijala svetlost kao ogledala, a sad su kao polomljena sečiva noževa naspram bezbojnog neba sa mat-tonovima magle. Magla oko njih protiče u sve gušćim kovitlacima, tako da postaju samo dimna mrlja u zračnom vazduhu, san nadrealan i nedostižan...
     Opet je spustila pogled ka deci i njenom mužu: smeju se, trče, kovitlaju se preko plaže; i najednom svako pleše sa svojom senkom i oduševljeno viče, jer sunca su se najednom probila kroz maglu, donoseći pun dan, okružena prividnim oreolima u duginim bojama. Setila se svojih dana smeha na plaži - sa Ukresom; daleko odavde, davno; setila se sa nenadanom gorkom živopisnošću. Stoji nepomična, uhvaćena u teserakt, gleda njih, gleda kako se more rasvetljava i popunjava bojom iza njih. Ovaj sumorni severni okean nikad ne pokazuje ona bistra zelenila i plavetnila koja je ona viđala u morima Leta; mada je to, možda, samo zato što pamćenje učini da sva neba budu vedrija, i dugama prošarana, sve vode čistije, učini da sve boje jače zablistaju i zapanje čula, u onim savršenim osunčanim trenucima... Čak i ako ne postoji Dama Thalasa, Gospa čiji duh obasjava vode, ovo more svakim danom postaje sve toplije, a kopno sve zelenije. Preporod je. Svakim danom ovaj svet i njen narod čine po jedan korak prema boljem životu. Još jednom je duboku udahnula slobodni, nemirni vazduh, zadržala ga uživajući u ukusu soli i vlage i novih stvari koje rastu.
     "Luno", reče jedan glas blago, kao da govornik nije rad da narušava njenu usamljenost.
     Okrenula se, zahvalna za misao iza te uzdržanosti, i jednako zahvalna sudbini što Geja Džeruša Pala-Tion stoji iza nje. Na Džerušino prisustvo navikla se kao na svoju senku; biti bez nje značilo bi biti nepotpuna. "Gledaj ih", reče, pokazujući ka plaži. Džeruša je već gledala tamo; pratila je neozbiljno ponašanje onih dole, sa osmehnutom zavišću.
     "Drago mi je što si došla", reče Džeruša, osvrćući se da pogleda uzbrdo, prema kući. Trljala je podlaktice kao da joj je hladno, čak i na ovakvom danu.
     "A meni, što si ti pošla sa nama." Luna spusti šaku na Luninu mišicu ruke; bio je to nežan dodir kroz teške slojeve klijevske kože i džempera. Proučavala je lice druge žene kad se ova opet okrenula ka njoj; jasno se videlo da ova 'šefica pozornika' postaje druga žena - dozvoljava sebi da postane - pri svakom njihovom putovanju iz grada; lakša, smirenija žena. Džeruša izgledala kao da pripada ovim teritorijama, ovoj zemlji, obučena u grubu domorodačku odeću, tamne kose raspletene niz leđa ili upletene u kiku namotanu navrh glave kao kod ostrvljanki; isto tako i ona prestaje da bude Letnja Kraljica i postaje samo ljudsko biće, slobodna da neko vreme diše i razmišlja i prolazi kroz obrasce koji imaju značenje samo za nju. "Boravak na ovom mestu me, na neki način, isceljuje", reče ona, gledajući opet ka plaži, ka moru.
     Džeruša se okrete da gleda sa njom. "Da", reče. "I ja sam se svaki put osećala tako, kad sam bila Komandant policije." Uzdahnu, pogleda opet uz brdo. "Znala sam da Miroe muti nešto sa švercovanom robom. Ali najbolji momenti mog života, tokom više od pet godina, bili su uvek ovde, u posetama kod njega." Luna u tim rečima začu neočekivanu čežnju i gubitak iluzija.
     "A više ne...?" upita tiho.
     Džeruša je pogleda; odmahnu glavom, skloni pogled. Luna se već odavno pitala zašto Džeruša ovde ne provodi više vremena. Džerušin posao u gradu, sati provedeni u administriranju i konsultovanju, značili su zahteve bez kraja; odvlačili su je od ovog mesta, i od njenog muža, uzimali joj daleko previše vremena. Luna joj je često govorila da posveti više vremena sebi. Džeruša je uvek odbijala.
     Baci opet pogled ka Džerušinom licu, ka sve dubljim linijma na tom jakom profilu. Sada su bile ublažene osmehom dok je posmatrala dečicu. Život na svetu koji nije njen zavičajni, i četiri pretrpljena pobačaja - to se na Džerušu odrazilo. Luna je osećala stisnutost u svom srcu, i hladnoću u duši, kad god bi, gledajući jarcanje svoje dece, zamislila gubitak makar samo jednog. Opet pogleda Džerušu, i sad vide dubine tuge ispod površine tog osmeha; uvide iznenada, u potpunosti, sa strahom, koliko su Džerušini gubici oštetili i njen odnos sa njenim mužem.
     Ni Džeruša ni Miroe nisu svoje emocije poveravali drugima lako - ni bol, pa čak ni radost. Ali, jedini način da dvoje ljudi prožive čitav život zajedno jeste taj, da dele te stvari između sebe - ma kako one bolne, tajne, ili čudne bile. Što više svako od njih krije, porodica se utoliko više pretvara u usamljene strance koji žive paralelnim životima, svako slep za ma kakve potrebe osim sopstvenih...
     Nije shvatila da se pokrenula, da je pošla na suprotnu stranu od mora i od prizora muža i dece, sada već daleko odmaklih niz plažu, sve dok je Džeruša nije dodirnula po ramenu. Počela je da žmirka iznenađeno: pa, ona sad zuri ka kopnu, ka planinama... ka udaljenim očnjacima planinskih vrhova koji su još pokriveni snegom i ovijeni pramenjem lagano-plovećih oblaka. Pred njenim pogledom, oblaci kao da počeše da poprimaju oblik lica i šaka jedne žene, kose koja vijori oblačnobela naspram plavog okeana neba - onda ugleda i zvezde. Kao da izleću iz tih ruku, rasipaju se i proleću kroz kosu; dešavalo se u retkim, savršeno bistrim danima, da čovek ovde ugleda i nekolicinu zvezda, dovoljno blistavih da budu vidljive čak i na dnevnom nebu. Gledala je kako vizija u oblacima rasejava zvezde... i sećala se kako je videla, davno, druge zvezde, padalice, u drugoj viziji, iznad dalekih smežnih polja jedne daleke noći: brodove Hegemonije koji su pristizali dovodeći Skupštinu u završnu posetu Tiamatu, na poslednji Festival Zime. Sećala se da je pored nje tada bio Bi-Zi Gundalinu...
     "Luno?" Džerušin glas je povuče; oseti da je ruke druge žene čvrsto hvataju i zadržavaju uspravno, jer bile ju je zahvatila neočekivana vrtoglavica.
     "Jesi videla?" šapnu ona, očiju i sad uprtih ka planinama, ka nebu. "Dama..."
     "Šta?" Džeruša je žmirkala nastojeći da prati njen pogled. Ali formacije oblaka su tekle dalje, prolazeći kroz neke svoje mutacije, šaka razbacanih zvezda bila je već skrivena, i Džeruša ne vide ništa.
     "Ništa", promrmlja ona. "Oblaci... bili su divni. Navedoše me da pomislim na... druga neba." Izbegla je pogled Džeruše, koja se počela okretati opet ka njoj. Onda se iznenada opet zagledala Džeruši pravo u lice. "Džeruša - čula sam se sa Bi-Zijem."
     "Šta?" ponovi Geja Džeruša, sada više sa nevericom nego sa nerazumevanjem. "Sa Gundalinuom?" Taj je svjevremeno bio jedan od njenih inspektora; iz ljubavi je postao odmetnik, a ona je to posmatrala - usprotivio se zakonima Hegemonije i prekršio ih da bi pomogao Luni. Ali Džeruša mu je dopustila da se provuče, rastrzana podeljenim lojalnostima, njegovim ali i svojim... "To je nemoguće", promrmlja; a njene oči su molile Kraljicu da dokaže da nije nemoguće. "Kako?"
     "Pomoću sibilskog transfera. Postao je sibil..." Objasnila je, opisujući Džeruši sve što je zapamtila od onoga što je videla i čula.
     "Zašto je išao u Nakrajsveta?" upita Džeruša odmahujući glavom. "Zbog nekog policijskog slučaja? Raspoređen je na Četvrtu..."
     "To mi nije rekao."
     "Kad je to bilo?"
     "Pre nekoliko meseci."
     "I ti nisi rekla nikome?"
     "Nisam." Odmahnula je glavom, uklonila sa lica blede pramenove kose. "Nisam mogla." Okrenula se da opet pogleda ka plaži, gde su Ukres i deca zaokrenuli i pošli polako nazad. "Nisam mogla da kažem njemu..."
     "A-ha", reče Džeruša tiho.
     Luna je gledala kako se Ukres zaustavlja na pesku, maše gore ka njoj; crvena boja njegove kose buktala je na suncu. Digla je ruku za uzvrat, ali ne bez teškog pritiska u prsima. Ne mogu da prestanem da mislim o tome. Dala sam mu sve što sam mogla, Džeruša, sve što mi je bilo dato da mu dam..." Ali već nije videla lice svog muža, nego jednog stranca, kao one noći kad se našla u njegovom naručju... "Ali ne znam da li je to bilo dovoljno. Čak ne znam ni da li je uspeo da se spase. Od tad svakog dana, baš svakog, razmišljam o njemu." Oseti da joj se lice zacrvenelo. Isto tako, iz noći u noć uznemirava je sećanje na poslednje reči njegove, kvari joj san, baš kad joj je san tako očajnički potreban...
     "Znači, ništa više nisi čula?"
     "Ništa." Odmahnula je glavom. "Ne znam kako da doprem do njega... niti kako me je našao. To je nešto što, po pretpostavci, nije izvodljivo."
     "Znam", reče Džeruša bacajući polunamršteni pogled ka svojim stopalima. "Do vragova. Rado bih imala neki odgovor." Uzdahnu. "Ali, radujem se što si mi rekla." Opet se susrete sa Luninim pogledom, i setno se nasmeši. "Ako će iko preživeti, on će. Dala si mu dar opstanka, pre nego što je otišao sa Tiamata."
     Luna skloni pogled, nesigurno.
     "Bio je to dobar čovek, jedan od mojih najboljih. Ali bio je krut. Zbog ponosa, krt, lomljiv. Ono što mu se desilo kad su ga nomadi oteli ubilo bi ga, da mu ti nisi pokazala nešto jače u njemu samom. Ja sam mu vratila karijeru. Ali, ti si mu vratila život. Načinila si ljudsko biće od njega." Njen osmeh se proširi. "Bogovi, trebalo je da čuješ kako taj čovek govori o tebi. Nisam mogla verovati svojim ušima."
     Luna se okrete, zausti da nešto kaže.
     "Luno!" Ukres se stvorio pored nje, neočekivano, privukao ju je blizu sebi i poljubio. Osetila je njegove ruke kako je okružuju, toplinu i jaku rashlađenost njegove kože, jaki miris sunca i znoja. Digla je pogled ka njegovim očima, zelenim poput nove trave, ka njegovoj crvenoj kosi koja se njihala na vetru kao plamen; ka tom zgodnom, smirenom licu koje joj je bilo dobro znano koliko i njeno sopstveno. Pribila se uz njega, u solidnu realnost njegovog zagrljaja, videći kako Džeruša, gledajući njih dvoje zajedno, dobija zamišljeno neangažovan izraz lica. Luna pogleda prostranstvo pučine, puštajući da joj ono toliko ispuni oči da naposletku nije ništa drugo videla; pokuša da zamisli da nikad nisu pošli sa svog arhipelaga, da nije bilo izgubljenog vremena, ni rastavljanja, nikakvih gorkih tajni između njih.
     "Mama! Mama!" Priskočili su im blizanci, i mala Merovi - ne baš ni tako mala, podseti se Luna, spuštajući pogled ka devojčinom lepom, pegavom licu i kosi koju je vetar razbacivao. Pa, niko od ovih nije više tako mali. Blizanci je, gurajući se ko će prvi u zagrljaj, već udaraju glavama u prsa. Obuhvatila ih je rukama, usidrena njihovom toplinom i nepitajućom ljubavlju... otresala je sa sebe ono nesaznatljivo, nemoguće, minulo - ono što više nije opcija.
     "Mama, vidi, naš'o sam karbankl!" Tamis podiže u vazduh jedan od blistavih, krvavo crvenih kamenova kakve je more ponekad nanosilo na tiamatske obale: karbankl, poznat i kao mrkocrveni granat ili alem, poludragi kamen za koga su zimci tvrdili da je dobio ime po gradu, ili grad po njemu. "A vidi naše školjke!"
     "Ja sam našla jednu kao što je tatina, on će mi napraviti sviralu!" Ariel je mahala ispred Luninog lica vitkom, jako izduženom spiralom blede biserne boje.
     "Ne, ej! To je moje!" povika Tamis. "To će biti moja frulica! Ja sam je naš'o!"
     "Obećao sam Arieli", bunio se Ukres, sa malenim prizvukom ogorčenja. "Ti sačekaj."
     "Pa ako je on naš'o, njegova je", reče Luna razdvajajući male ruke koje su se borile. "Ti ćeš naći drugu, Ariel, pa će biti tvoja. Moraćeš da sačekaš."
     "Neću!" Ariel poče mahati glavom žestoko. "Oću moju sad!"
     "Daću ti da sviraš na mojoj", progunđa Ukres, podižući vrh njene donje vilice. "Možeš upotrebljavati moju."
     Zapiljila se gore u njega, sa osmehom koji je izgrevao kao sunce, a Tamisov osmeh naglo popusti i nestade. Luna ga pipnu po ramenu, da mu odvrati pažnju i uteši ga. "Da vidim šta ste još našli."
     "Evo, za tebe..."
     Nasmejala se i izvela očekivane uzvike divljenja - ooooo! - prihvatajući šake i školjke, sa zadovoljstvom koje je, najednom, bilo od srca; odbila je da sluša glas prošlosti koji je i sad izgovarao njeno ime, dozivao je, negde unutar vesele buke sadašnjosti.
     "Vidi, vidi, šta tu sve nema!"
     Luna pogleda preko ramena, čujući glas svoje babe veselo pušten da isprednjači uzbrdo, od zaliva. Bakica Klirvoter i Bora Klirvoter dolazili su polako, ali odlučno ka društvu okupljenom na kosini brda; Miroe je stupao uz njih kao njihov domaćin i vodič. Ona vide njihovu lađicu, čije opušteno jedro je lepetalo na vetru, dole kod gata; začudi se činjenici da nije primetila njihov dolazak, iako ga je Miroe, očito, primetio, čak odozgo, iz kuće, dakle sa mesta znatno udaljenijeg. Deca su, kao naglo jato, napustila Lunu i pojurila da pozdrave dodatnom veselom galamom to troje pridošlica.
     Luna se smeškala gledajući ih, na trenutak zamišljajući da gleda sebe i Ukresa. Vide u očima svoje babe refleksiju zadovoljstva te dece; a u Bori Klirvoteru, koji je stajao pored bakice, vide svog dedu, onog koga se više nije mogla jasno setiti, a koji je umro od groznice kad je ona imala samo tri godine. Još ju je zapanjivao prizor bakice sa licem devojački veselim, duhovno onoliko udaljene od iscrpljene starice koja je svojevremeno došla u Karbankl koliko je ta, tadašnja bakica bila udaljena od Lunine uspomene o njoj. Kapela Dobraventura je učinila obema uslugu kakvu ni zamišljati nisu mogle, onog dana kad je dovela Luninu baku u grad; Luna se u sebi nadala da će ta činjenica doneti starešini Dobraventura razočarenje jednako bolu koji je tada zadala ona njima.
     Bilo joj je teško poverovati da je tek uz pomoć jedne zimkinje vatra života nanovo zaplamsala snažno u bakici. Ali, tokom godina Luna je našla da mnogi provincijski zimci imaju više bliskosti sa letnjacima nego sa stanovnicima Karbankla.
     "E-hej, đavo da me nosi!" reče Bora Klirvoter zureći sa nestrpljenjem dobričine preko glava dece. "Vidim da si napravio još nekoliko 'cvetova na vetar' na ovoj tvojoj šašavoj plantaži, Miroe Ngenet." Izmahnuo je rukom ka vetrenjačama na vrhu brda iza njih. "Sramota, zaista, kad čovek pomisli da je nekad bila per-fekt-na..."
     "Nju je pokretao teški ljudski rad, i jedna skupocena uvozna pogonska jedinica, nekad, Klirvoteru, kao i tvoju plantažu, i ti to znaš", zabrundao je Miroe. Usne su mu se povijale uglovima nagore, ispod debelih žbunastih brkova. "Postižemo dvostruku proizvodnju uz prepolovljene troškove, uz pomoć ovih vetrenjača i generatora i destilerije, a moji radnici su zato oslobođeni da se uče novim zanatima u fabrici..."
     "Hmmm-blm. Zvuči kao gomila sveže bal..."
     "Boro!" preseče ga bakica. "Pazi kako se izražavaš pred decom."
     "Dobro, srce moje", progunđa on, naglo izduvan. Nije se više bunio. "Al' đavo da me odnese ako 'oću išta više da čujem o kojekakvim novim fabrikama, novim zanatima i gradovima, novoj galami, novom smradežu, i o onom bednom popišanku Kirardu Setu... Opet me spopao, misli da mu prodam plantažu da zida na njoj. Kad se sastavljao njegov genetski kod, izgleda da se mnogo nesrećno istumbao. Pravo prolaza još mogu da mu trpim, dok mi dobro plaća..." Pogleda Lunu, a ona se nasmeši. "Al' ne očekuj da ti se za to zahvaljujem. Rekao bih da će da bude vruć dan u paklu pre nego što on dotakne makar i jedan dalji santimetar moje zemlje nekakvim 'progresom'. To samo preko mene mrtvog! Je l' tako, ljubavi?" Bakica klimnu glavom; njeno lice bilo je ogledalo njegove odlučnosti. Jednom rukom ju je obgrlio, a onda se tiho nasmejao kad ga je pljesnula po šaci zbog tako 'slobodnog' ponašanja.
     "Ponašaj se kako tvojim godinama dolikuje! Vidi ti njega! Matori klijevski bik!" reče ona, sa osmehnutim očima; uspevala je, nekako, da klizi sve dublje u njegov zagrljaj odgurujući ga neprestano. Dobila je još zagrljaja i primila još školjki iz šest malih šaka.
     "A, to jesam, znaš da to jesam", huktao je on u njeno uvo. Zatim se zakikotao kao devojka. "Gde ti je onaj moj nećak, i gde je tvoja majka?" reče spuštajući pogled ka Merovi koja se njihala napred-nazad i vukla ga za ruku.
     "Nisu mogli da dođu", reče ona, ostajući bez osmeha zato što se setila toga.
     "Zašto nisu?" Digao je pogled, brižan. "Je l' ga tol'ko muče leđa?"
     Luna stisnu usta i klimnu glavom. Nevolje Danakil Lua sa leđima toliko su se pogoršale, da više nije mogao da hoda uspravno. Put obalom, čak i motornim brodićem, bio je previše dug i naporan; zato su njih dvoje ostali u gradu.
     "Ali bližimo se trenutku kad ću moći da mu pomognem", reče Miroe. "Finoća rada u našem alatničarstvu druge generacije stalno se poboljšava. Uskoro ćemo moći da proizvedemo hiruršku opremu koju moram imati; a kad je budem imao, postoji jedna korektivna operacija, relativno jednostavna..."
     Bora frknu zgađeno. "Lažne nade! Zašto mu davati lažne nade? Ne možemo samo za jedan vek da napravimo nešto za šta je strancima trebalo mnogo vekova! Treba da pustimo da stvari idu kako idu, i da se pomirimo s tim." Mahnuo je rukom i okrenuo se na drugu stranu, pokazujući da je sa svima njima 'završio'. Džeruša se, pored Lune, ukruti; a Luna se seti njenog neuspeha da rodi ijedno dete, i činjenice da nova tehnologija nije došla na vreme da promeni to.
     "Ma nemoj!" povika Merovi uvređeno. "Mom tati će od toga biti bolje!"
     "Naravno da hoće!" odreza Miroe, čije dobro raspoloženje je nestalo kao dim.
     "Ako bude volja Damina", završi bakica, tapšući Merovi po glavi, sa strogom odlučnošću.
     Luna skloni pogled od njih, protrlja podlaktice unutar labavih rukava svog džempera. Ukres pored nje prevrte očima i zabi pesnice u džepove platnenih pantalona. "Boginjo! Ovaj je gori od letnjaka", promrmlja, tako tiho da ga je samo ona čula.
     "Mama! Ajde s nama da nađemo još školjki!" Ariel je vukla Lunu za ruku, gledajući netremice gore ka njoj, sa blistavom oduševljenošću.
     Luna ju je zagrlila, osmehujući se. "Ug, ja... hm..."
     "Luno, treba da razgovaram sa tobom o našim najnovijim studijama o merskim pesmama. Ponestaje mi inspiracije, treba mi input." Miroe ju je uhvatio očima, i naginjanjem glave pokazao prema kući, u kojoj su već proveli pola dana diskutujući o novim načinima da se letnjaci podstaknu da prihvataju novu tehnologiju koja im maltene iz dana u dan menja život.
     "Ajde, mama." Tamis ju je povukao za drugu ruku.
     Luna je osećala da joj se usne stežu, videla srebrnu dužinu plaže koja čeka, osećala je kako je vuče potreba njene dece, ali i Miroeva potreba. "Pa ne mogu baš sad..."
     "Mama! Obećala si..."
     Luna se namrštila, uhvaćena u mengele uskraćenosti koje su se stezale.
     "Pola jutra se igrate sa mnom", reče Ukres. "Možete sad malo i sami da potrčite po plaži. Napravite grad na pesku, kao Karbankl..."
     "Ali mama je obećala..."
     "Deco, idete sad sa nama", reče bakica, pristupajući napred da ih otkači od Luninih ruku. "Niste se šetali ni sa nama, a vaša majka ima poslove koji se moraju uraditi", bez obzira šta ja mislim o tome, govorile su njene oči, "kao i njena majka pre nje, pa i ja u moje vreme. Ali sad imam vremena da šetam bosa po pesku! Idemo, Boro..." Jednim trzajem glave obezbedila je njegovu podršku. On je poveo Merovi za ruku, a baka je povukla Tamisa i Ariel, upola nevoljne, niz brdo. "Mama...!" dobacio je Tamis glasom žalbe, još jednom, poslednji put.
     "Niko ne meša vodu u pregradama! Tvoja žetva morske trave ima da istrune, Miroe Ngenet!" Bora je mahnuo rukom prema pustim poljima. "Kad pomrete svi od gladi onda šta će vam sva ta tehnika?"
     "Ja sam to automatizovao", uzvrati Miroe sličnim dovikivanjem. "Mehanizmi za komešanje vode, a pokreće ih vetar. Brigaj se ti za tvoju žetvu!"
     "Šta kažeš, automati?" doviknu Bora, ali Miroe se već okretao odatle, izmahujući rukom zgađeno.
     "Na jug idite, oko zaliva!" povika Džeruša. "Prekjuče je bila oluja. Biće divnih školjki duž zaliva. Moguće je da čak nađete maglene ahate!"
     "Da l' ćemo videti mere?"
     "Ne tako kratko vreme posle oluje..." Luna im je mahnula rukom; bio je to gest za 'doviđenja', ali sa pola srca i pola volje. Okrenula se da ih ne gleda, oči su je odjednom zapeckale. "U redu, Miroe", reče ona nekazanom izvinjenju u njegovim očima, "da popričamo o merima."
     Ukres uđe u korak uz nju, čim su pošli uz brdo prema kući. Miroe ga pogleda. "Ne verujem da je to tvoja oblast ekspertnosti, Svetlohodni."
     Ukres se malo namršti. "Studirao sam pesmu mera, i mislim da sam možda našao ključ za..."
     "Džeruša, zašto ga ne odvedeš do fabrike?" reče Miroe pokazujući rukom ka suprotnoj strani zaliva.
     "Fabriku sam video. Hoću da razgovaram o merima."
     Miroe se naglo okrete da se suoči s njim. "Posle onog što si im učinio, nemaš prava."
     Ukres stade kao ukopan, i Luna vide pustoš u njegovim očima, pustoš od koje one ostadoše prazne kao smrt. Pogleda i Miroea, koji je zurio pogledom crnim i tvrdim poput kremena, i ne reče ništa, ne učini ništa, dok je prošlost disala na njih hladnim dahom Zime. Nastavi za Miroeom uzbrdo, gledajući oblacima natovarene, daleke planinske vrhunce. Ukres ne pođe za njima.

     Ukres ih je gledao dok nisu izmakli iz domašaja njegovog glasa. Geja Džeruša je još stajala uz njega; pitao se zašto nije sasvim sam. Najzad je duboko udahnuo i okrenuo se ka njoj. "Zašto ne učiniš da bude jednoglasno?" reče on.
     "Zato što ne verujem da si to zaslužio", odgovori ona, uzvraćajući na njegovo gledanje u oči jednakom merom.
     "Zašto nisam?" Opet je sklonio pogled, osetio da ga nešto iznutra gricka poput mnoštva crva. "Klao sam mere za Arišku, da bi ona mogla da prodaje vodicu života, a i nas dvoje da ostajemo mladi. Radi toga smo vršili genocid. Znaš šta sam radio; videla si šta sam radio; isto tako, video je i on. U pravu je. Kriv sam."
     Gledala ga je nekoliko dugih trenutaka ćutke. "Nisi ti..." reče najzad. "To je bila Arienrod. Ti si bio samo dečak. Nisi mogao da se usprotiviš ravnopravno ženi kao što je bila ona. Ona je sto pedeset godina uvežbavala kanibalizam duše. Malo je falilo da satre sve nas."
     Njegove ruke se stegoše. "Priznaj mi malo veće sposobnosti. Znao sam šta radim. To si verovala kad si me, kao zapovednica policije, onoliko mrzela."
     "Mrzela sam Starbaka, Kraljičinog koljača, baš kao i Kraljicu. Nisam poznavala Ukresa Svetlohodnog, a ni Lunu Svetlohodnu, u to vreme. Mislila sam da ih poznajem, ali varala sam se." Odmahnula je glavom. "Bila sam plavanka, i verovala sam da umem dobro da ocenim karakter čoveka... pa, to verujem i sad. Luna mi je pričala da nikad ranije nisi bio ono što si za Arienrod bio, i da po njenom mišljenju nikad više nećeš biti takav. Verovala sam u nju zato što nosi trolist. O tebi nisam bila tako sigurna. Međutim, bila je u pravu. Znam te, evo, već blizu deset godina. Ti si dobar čovek."
     Pogledao je za Luninim leđima koja su se udaljavala, osmotrio Miroevo visoko, plećato obličje koje se nadnosilo nad nju, pored koga je izgledala sitna i lomna. Onda opet pogleda Džerušu, odjednom - po prvi put u njegovom pamćenju - neuplašen da joj pogleda u oči. "Hvala", reče konačno, tiho.
     Klimnula je glavom. "Nema na čemu."
     Pogledao je opet ka Miroevim odlazećim leđima. "Ali on se za deset godina nije predomislio."
     "Između ostalog, i to sam saznala", reče ona. "Nije lako dopreti do tog čoveka."
     Ukres je čuo gorko razočarenje u tim rečima, i poželeo, najednom, da posegne rukama ka njoj. To nije učinio, zato što je neki deo neopipljivog oklopa njenog muža lebdeo i oko nje. "Kako da ga navedem da me bar čuje? Postoji li način?"
     Premeštala se s noge na nogu, očiju zamišljenih. "To je odlučan čovek; ubeđen i preko mere da je uvek on u pravu, i neće ga biti lako razuveriti... Ali, respektuje odlučnost kod drugih ljudi." Ona ga opet pogleda. "Ako hoćeš da mu saopštiš svoje ideje o merima, idi i učini to. Ne dozvoli mu da te ućutka. Ostani čvrsto pri svome." Spori osmeh poče na njenom licu. "Isplati se pokušati. Tako sam ga ja naterala da prizna da me voli."
     Ukres se nasmeja; klimnu glavom, a njegov osmeh poče opet bledeti. "Važi. Tako ću." Baci pogled prema kući. "Ideš li i ti?"
     Odrečno je mahnula glavom, pogledala ka plaži gde se mala grupa mladih i starih okupila oko praiskonskog posla iskopavanja svakojakih čuda iz peska. "Ja ne. To je tvoja bitka, ja bih samo smetala." Poče protezati ruke. "Za promenu, jednom ću i ja na plažu." Osvrte se da ga još jednom pogleda. "Srećno", reče mu, i ode dugim koracima niz kosinu zatalasane slanotrave.
     Ukres ju je gledao još koji trenutak, dok nije shvatio da nije stvarno zavidljiv, a onda se poče penjati uz brdo. Kraci desetak vetrenjača oblikovani u stilu 'elise za vetar' vrteli su se gotovo nečujno iznad njega, razasuti iznad zemlje kao nadrealno cveće, pretvarajući nemirnu energiju vetra u energiju koju će ljudi moći da koriste, da bi se voda neprekidno kretala u zasadima gajene morske kose, da bi bilo elektriciteta za svetlost i pogon u sve široj grupi proizvodnih postrojenja koju je Ngenet doziđivao na suprotnoj strani svoje male luke. Oko te 'fabričke zone' nicalo je selo, u kome su se nastanjivali, sa porodicama, zimci radnici; kuće zidane u starom stilu i starim metodima, da bi se obeležio život u novom stilu.
     Stigao je do kuće vlasnika plantaže, koja je ležala na kresti brda kao džinovska mogila; bila je to solidna tvorevina, vekovima stara, od kamena i drveta. Podsetila ga je na kuće njegove mladosti, i na činjenicu da dva naroda ovog sveta, zimci i letnjaci, imaju zajedničko kulturno i duhovno nasleđe baš zato što su im i problemi opstanka isti. Zapita se zašto to tako lako zaboravljaju. Perverznost je svih ljudskih bića, da svoju ljudskost zaborave tako lako, a svoje gorke uspomene čuvaju i neguju tako dugo...
     Ušao je kroz teška vrata sa gvozdenim šarkama, i zatekao Miroea i Lunu kako sede oko niskog stola po kome su bili rašireni mnogi rukom pisani dokumenti; oko njih je bila nelagodna mešavina svakojakih vrednih predmeta vantiamatskog porekla i zdepastog, tupog tiamatskog nameštaja, koja je davala ovoj kući jedinstveni personalitet.
     Digli su poglede ka njemu, Luna sa iznenađenjem a Ngenet sa nečim bližim gnevu. "Šta hoćeš?" zapita on.
     "Da saslušaš moje ideje, Ngenet." Ukres stade uspravnije, i podboči se rukama o kukove. "Žmuri ako moraš, ako ti je muka da me gledaš. Ali čuj šta imam da kažem."
     Ngenet se ukoči, bacajući pogled ka Luni. Ali Lunin pogled bio je uperen Ukresu u oči, sa mešavinom ponosa i hitnosti, i govorio mu je da je ovaj postupak prava stvar. To pojača njegovu odlučnost.
     Seo je pored njih kao da ga je neko pozvao, tako da su sad bili troje - Damina sreća, reče on sebi sa uštinućem ironije. Ngenet je još jedan trenutak proučavao Lunino lice, onda otklonio pogled sa, činilo se, rezignacijom. Samo za trenutak opet pogleda Ukresa i zažmuri, namerno. "U redu", reče, "slušam."
     Ukres duboko udahnu, nalazeći da je neočekivano postao centar pažnje. Skloni pogled, zagleda se u vatru koja je gorela u kamenom ognjištu iza Ngenetovih leđa. "Još dok sam bio dečak na ostrvima, imao sam običaj da sviram u flautu..." Dotače kesu za opasačem, u kojoj je nosio svoju sviralu od školjke. "Znam sve stare pesme koje su svi pevali... ali izvođene na svirali zvučale su drukčije. Podsećale su me na pesme mera, po načinu kako su konstruisane, po tembru, po intervalima između nota i tonskih klizanja. Tad nisam znao terminologiju niti razumeo odnose..." Osmehnuo se licu Lune, koja ga je posmatrala; uspomeni na to drugo vreme, njihovom izgubljenom svetu. "Ali moje uši su znale. Onda sam došao u grad, i..." i Arienrod me je našla "i dobio pristup tehnološkim podacima koje su nam stranci davali, pa sam počeo sa učim matematiku muzike. Naučio sam da ono što sam smatrao samo instinktom, divnom bukom, zapravo predstavlja matricu, mrežu međuodnosa, u kojoj svaka nota ima svoju rezonantnu talasnu dužinu, precizno postavljenu u odnosu na sve druge..."
     "Pa?" reče Ngenet nestrpljivo.
     "Pa, nastavio sam da studiram relacije između merskih i naših pesama, čak i note u tonskim kutijama koje smo nosili radi prelaženja mostića u Dvorani vetra. One su, zapravo, bile iznenađujuće slične." Vide da se Luna iznenađeno uspravlja. Pogledala ga je čudno. Nije uspevao da pogodi šta joj je sad na umu. Prinudi sebe da otkloni pogled, da ništa ne pita, da kaže šta ima dok to još može.
     "U čemu je suština?" reče Ngenet oštro. "Nemoj me zamajavati." Njegovo lice, ionako izbrazdano od dejstva vremenskih prilika, sad se još namračilo linijama mrštenja; njegove tamne, nadsvođene oči bile su još nemilosrdne i hladne kao vetar. Ngenet je bio poslednji pripadnik jedne porodice stranaca koja se u dalekom arhipalagu pridružila Tiamatovcima i prihvatila njihovo državljanstvo; opsesivno je voleo ovaj svet i sve njegove delove. Trudio se da na svojoj plantaži zaštiti mere od kraljičanskog lova. Ali Arienrod je poslala svog Starbaka baš na njegovu obalu, pri kraju Zime, radi još jedne, poslednje, ilegalne 'žetve'. Tog gorkog dana njihove razasute sudbine dovedene su do međusobnog sudara, na tom jezivom komadu plaže, jednim stiskom pesnice Snežne Kraljice. Niko od njih se tada nije izvukao bez ožiljaka.
     Ukres pogleda Lunu, vide u njenim očima odraz svog naglog bola. Prelivajuće boje u tim očima bile su kao uspomene, treperave refleksije na površini vode. On proguta tvrdi čvor svog neočekivanog jada. "Ovaj... suština... suština je da po mom utisku nedostaju pojedini segmenti merske pesme. Neki delovi su tu, uklapaju se u određene obrasce koji imaju dovoljno smisla da budu delovi neke veće celine. Ali postoje i praznine..." On je pre nekoliko godina počeo da razgovara sa Lunom o Ngenetovom radu, u početku verovatno zbog nečeg nalik na mazohističku krivicu. Ali iz njegove potrebe da okaje grehe rodilo se jedno čistije, izdignutije interesovanje za mersku pesmu, nova radoznalost u pogledu njihove muzike i muzike uopšte.
     Proučavao je zabeležene podatke sve dok nije bio siguran da pesme koje meri pevaju predstavljaju nešto sasvim odvojeno od jednostavnog tonalnog jezika kojim se služe za međusobnu komunikaciju. Trake su bile pune kompleksnih, gotovo neodgonetljivih nizova tuđinskih zvukova, koji su ponekad trajali satima. Ali to su bile pesme u pravom smislu reči; svaka merska kolonija imala je svoju posebnu, distinktnu i nepromenljivu pesmu koje se pridržavala, ne prihvatajući od drugih kolonija drugačije pesme. Ali unutar svake kolonije bilo je više proširenih porodičnih grupa, i svaka je izvodila tu istu pesmu sa izvesnim nijansama, koje su odrasli prenosili svom malobrojnom potomstvu tokom dugog vremena - mnogo generacija po ljudskom računanju vremena. Uklopljene u jedno, te podvarijante su davale nešto veće, jedan obrazac koji je Ukres tek poslednjih nekoliko nedelja počeo da sluti.
     "Proučavao sam tvoje snimke, crtao sam karte tih melodija, i meni se čini da su meri zbog... pokolja, koji ih je desetkovao iznova i iznova, možda zaboravili pojedine pasaže te muzike, ali i smisao celine. I kad stranci odu, meri se razmnožavaju sporo; treba im najmanje sto godina da dostignu raniju brojnost. Ne bi bilo iznenađujuće ako su pojedini delovi njihove pesme izgubljeni zauvek. Ali, ako bismo mogli nekako rekonstruisati ono što nedostaje, mogli bismo možda i razumeti mere, i možda im vratiti neki deo onog što su izgubili."
     Ngenet se polako nagnuo napred. Ukres odjednom shvati da su oči tog starijeg čoveka otvorene, širom, i uprte u njega... da čekaju njegov pogled. "To ima smisla", reče Ngenet polako, kao da mu to priznanje zadaje bol.
     Ukres se ugrize za jezik, pa se osmehnu. Pogleda ka Luninom licu, ka očaranosti i poštovanju i, najednom, neospornoj ljubavi koju tamo vide. Njen osmeh se raširi.
     Ngenet se nasloni na teški, masivni sto. Šake je isprepleo; zglavci na njegovim prstima bili su kao čvorovi u drvetu. "Pogledaj ovo što ovde imamo. I ispričaj mi ponešto o tvojim metodima - kako si došao na ovu ideju? Imaš li podatke sa sobom?"
     "Mogu ih dobaviti." Ukres ustade, jedva uspevajući da poveruje da je čuo takve reči od Ngeneta, da je njegov govor saslušan, posle toliko godina življenja pod Ngenetovim neizrečenim bojkotom. Ukresovo usamljeničko istraživanje trajalo je, činilo mu se, večnost; tragao je za ključem koji bi mu dao pristup u taj zajednički rad Lune i Ngeneta - i nadu, makar i malenu, da jednog dana neće videti mržnju i gađenje, sažaljenje ili bol, u očima svih koji znaju istinu... pa ni u svojim sopstvenim... niti u očima svoje žene.
     Oklevao je, onda začuo lavež pasa i uzbuđene glasove dece koja su se približavala kući.
     Ustade i Ngenet, na čijem licu se opet videlo nezadovoljstvo zbog smetnje; ali ovog puta njegov pogled je otišao ka prozorima, ka onome što je pretilo da ih prekine u poslu.
     "Mama! Mama!" Kroz ulazna vrata nahrupila je Ariel, zajapurena, bez daha, i jedva uspela da zakoči - ne bez klizanja petama po podu - na vreme da izbegne naletanje na sto ispod prozora. "Ćale!" dodala je, više kao da dopunjava, videći da u toj dekoncentrisanoj grupici stoji i njen otac. "Mi našli mere!"
     Blago iznenađenje ispuni Ngenetovo lice, na trenutak zamenjujući nezadovoljstvo zbog prekida posla.
     "Ako ste videli, mere, to je dobar znak, Ari", reče Luna, ustajući, "ali, mi..."
     "Na rivi! Na rivi!" povika Ariel. U kuću su ulazili još neki. Ukres se okrete videći da ulazi Džeruša, čije su teške čizme trupkale po drvenom podu, i da u rukama nosi nešto teško, veličine deteta. Sav se preseče, onda uvide da preostalo dvoje dece idu uz nju. "Mrtve!" nastavi Ariel. "Ali, vidi, našli smo bebu..." Strelovito je pohitala nazad do Džeruše, nadnela se zaštitnički nad to zamotano stvorenje koje je Džeruša držala u visini njenog lica, zagledala se jako raširenim očima u njega i počela ga gladiti blagim pokretima.
     Ukres je ostao na mestu gde se našao, iznenada sasvim lišen snage, kao da je to u Džerušinim rukama neko od njegove dece; ali Luna i Ngenet prođoše pored njega. Gledao je kako prilaze Džeruši; njihov malopređašnji razgovor sasvim su zaboravili, a i njega isto tako. Ngenet reče deci da se sklone, i deca poslušno odstupiše, impresionirana njegovom iznenadnom pažnjom.
     "Još živo...?" reče on, i sam nađe odgovor prelazeći iskusnim šakama preko mladunčeta mera i zagledajući to malo, nereagujuće lice. Ngenet mu otvori jedno oko, a merić malo zacvile; od tog slabašnog končića zvuka Ukres se sav ohladi iznutra. Pogleda na drugu stranu; njegove šake se prisetiše mekane kadifene teksture njihovog gustog krzna; želeo je da krene napred, da stane uz ostale, ali bio je nemoćan da to učini, nemoćan i neprimećen i neželjen...
     "Našli smo i jednu odraslu ženku", reče Džeruša, "ali bila je već mrtva."
     "Šta ju je ubilo?" upita Ngenet. Ukres pogleda ka njima, vide da Luna posmatra njegovo lice, i opet brzo otkloni pogled.
     "Ne znam." Džeruša odmahnu glavom. "Nisam primetila ništa nenormalno. Oluja, možda..." Meri nisu imali prirodne neprijatelje, izuzev svojih tvoraca.
     Ukres otpusti dah. Džeruša ga pogleda kao da je osetila njegovu reakciju; tek tad on uvide da je očekivao da čuje kako ga Džeruša proziva po imenu i okrivljuje.
     Ngenet slegnu ramenima, dižući pogled ka Bori Klirvoteru i baki koji su ulazili u kuću. "Ili paraziti, ili loša hrana... ali kolonija se obično brine o svom članu koji je u nevolji. Naći samo dvoje, ovako same, to je prokleto retko. Takođe, naći mladunče, u ovo doba u Velikoj godini..." Pružio je ruke da preuzme mladunče iz Džerušinih ruku, ali ona se usprotivi, njišući se polako, maltene nesvesno, s noge na nogu, kao majka kad ljulja svoju bebu. Ngenetov izraz lica se promeni, i on opusti ruke. "Možda ih je oluja rastavila od ostalih. Ili, može biti..." Odmahnuo je glavom. "Ne razumem ovo. Ali mladunče će umreti od gladi pre nego što padne noć - da i ne govorimo koliko bi nam vremena trebalo da nađamo tu koloniju - ako ne počnemo odmah da ga hranimo." Pođe ka jednim bočnim vratima iz sobe, već dozivajući nekoga u kuhinji.
     "Da li bi kolonija prihvatila siroče?" upita Luna, pomno gledajući klonulu glavicu oslonjenu na Džerušino rame.
     "Pa, nikad ranije nisam naišao na sasvim usamljenog mera", reče Ngenet. "Saznaćemo." Meri silom odvojeni od svoga roda umirali su uvek, bez izuzetka, ali on to sad ne reče. Zastade, tek toliko da saopšti uputstva iznenađenoj kuvarici koja se pojavila na vratima i da je pošalje u potragu za nečim što bi mladi mer mogao jesti.
     "Šta ako meri ne žele da im se njihova beba vrati, ujka Miroe?" reče Tamis, očiju tamnih od brige, gledajući merića. "Da li će on da ostane sasvim sam? Ko će da ga pazi?"
     Ngenet pogleda dečka, sa osmehom koji je razlamao ljušturu njegove preokupacije. Ngenet je celog života proučavao mere, ali je i sad znao malo šta konkretno o njihovom društvu, o načinu kako su uspostavljali, ili ne uspostavljali, odnose; o njihovim običajima u odgajanju mladunaca. "U tom slučaju čuvaćemo bebu ovde. Ali, o tome se možemo brinuti kasnije. Prvo da nam ona bude jaka i zdrava."
     "'Oće beba da ozdravi?" upita Merovi, gurajući se neodlučno napred iako ju je baka blagim pritiskom zadržavala.
     "Učinićemo najbolje što možemo da joj pomognemo", reče Ngenet blago. To nije bio stvarno odgovor na Merovino pitanje. Ukres vide sumnju u njegovim očima i spoznade ispod nje tamni tok zabrinutosti. Ngenet opet poče pipati malog mera, koji se nije micao. Oduvek se on borio za merski opstanak, sa upornošću koja bi mu donela deportaciju da mu nije donela ljubav i popustljivost zapovednice hegemonijske policije.
     "Miroe", reče Luna maltene neodlučno, ne skidajući pogled sa merića. "Ako ovu malu možeš da spaseš i odgajiš... to bi mogao biti put da uspostavimo vezu sa ostalima. Možda bismo na taj način lakše doznali..."
     Ngenet prenese pogled sa Luninog lica na Džerušu koja je njihala merića u naručju. "Setio sam se ja toga mnogo pre tebe", reče, sa neočekivanim osmehom. "Idemo..." Klimanjem glave pokaza ka jednim vratima. Ostali pođoše za njim.
     Ukres ih je ispratio pogledom, i sad stojeći na istom mestu kao ukopan, nesposoban da krene za njima. Ariel se vrati sama, gledajući ga radoznalo. "Ajde, ćale!" Pređe preko sobe i stade uz njega."
     On je zagrli i zadrža uz sebe jedan trenutak.
     Izmigoljila se i povukla ga za šaku. "Dođi, tata, da pomogneš merčetu..."
     "Ne mogu, Ariel", prošaputa on, tako tiho da je i sam jedva čuo. "Ne umem ja to." Oslobodi ruku iz njenog stiska i zaputi se ka vratima kuće. Iziđe bez ijedne dalje reči, i zalupi vrata za sobom.









15. TIAMAT: Karbankl
     "Zar nije bilo divno, mama?" Ariel je uzvratila na majčin zagrljaj za laku noć, okačila se o majku celom težinom, u ekstazi uzbuđenja. "Ala smo se zabavili! Sad imamo kućnu ljubimicu, to je naše merče. Zvaćemo je Svilena, zato što je tako meka!" Vrpoljila se dok je Luna pokušavala da je pokrije ćebetom.
     Luna se trgla, iznenađena odrazima tog imena u njenoj memoriji. "Imamo prijateljicu", popravi je blago, gladeći je po kosi. "Mi nismo vlasnici mera, a ni oni nas. Naš narod, narod Leta, kaže da su meri Boginjina druga deca, i još kaže da je More mati oba ta naroda... Inače, mislim da je ime Svilena savršeno", dodade. "Imala sam jednom... prijatelja, sa druge planete, zvanog Svileni. On je bio, više nego iko koga znam, sličan merima. Mislim da bi mu bilo drago da ga pamtimo na ovaj način. Možda će nam Svilena, dok odrasta, pomoći da bolje razumemo mere." Ona nežno poljubi ćerku u čelo. "Ispruži se, i spavaj."
     "Ali, tako je rano..."
     "A ti si tako umorna."
     "Htela bih da pomognem da saznamo o njima..."
     "Znam. Ššššš..." Okrenula se, prišla Tamisovom krevetu preko zatamnjenog prostora njihove zajedničke sobe. Bilo je u palati mnogo neiskorišćenih soba, tako da je Luna mogla dati i Tamisu i Arieli po jednu zasebnu. Ali to su bile sobe ogromne i sterilne, i, činilo se njoj, uvek tako hladne, da se opredelila da blizance zadrži u jednoj zajedničkoj sobi, istoj gde su bili i kao bebe, na domak njene sopstvene, i da to tako ostane sve dok ne porastu toliko da počnu da se žale, ili bar toliko da se više nikad ne mogu probuditi iz strašnog sna i uplašiti što su sami.
     Ali, čovek se možda takvih snova ne može nikad osloboditi, ma koliko odrastao... Luna se i sad budila u nekim noćima sa osećanjem da je izgubljena, prestravljena, sama; sve to, iako je uz nju spavao čovek koji je voli, čovek koga je poznavala celog veka.
     "Oću i ja da pomognem!" reče Tamis, koji je, pridigavši se, oslonjen na lakat, sve slušao.
     "Znam." Zagrlila ga je, poljubila je i njega u čelo, osetila mirise mora i vetra u njegovoj kosi. "Radićemo to svi zajedno."
     "Kad možemo opet da vidimo mersku bebu? Sutra?"
     "Svilenu!" šapnu Ariel glasno. "Hoću da je nazovem Svilena. Složićeš se, zar ne?"
     "Tek smo se vratili." Luna se osmehnu. "Uskoro ćemo ići opet. Ne sutra. Treba da učite, čekaju vas lekcije."
     Tamis iskrivi facu. "Gde je ćale? Zar neće da nam odsvira nešto na onoj frulici?"
     Luna baci pogled ka praznom ulazu u zgradu; oseti zatezanje svog lica. "Neće tata večeras. Tata je mnogo umoran." Tokom celog dugog, zamornog povratnog putovanja duž obale, Ukres je bio nestrpljiv i predat nekim sumornim raspoloženjima; njima je, svakom ponaosob, uputio malo reči, ali one su pekle kao kopriva; tako da je Luna jedino mogla, na kraju, da se trudi da mu mnogo ne izlaze na oči ni ona ni deca. Nije ničim objasnio svoj tinjajući gnev, ali ona je znala. Mersko mladunče. "Otpevaću vam ja nešto." Sklopila je oči, rastala se od svojih frustracija; dopustila da je um nosi nazad, nazad. Posle nekog vremena opet je bila dete, na teritoriji Leta. Setila se kako je bilo kad ju je u naručju njihala njena majka, snažna, sa kosom boje peska, majka koja se sa flotom ribarskih brodica vratila domu, mirišući na vetar i more; i koja je pevala pesme o merima, poput ove jedne koju Luna sad započe pevati svojoj deci. Dopustila je sebi da zamišlja da svi sede pored vatre u kućici kamenih zidova na malom vetrovitom ostrvu, u sobici koja svaki put izgleda toplija, sigurnija i realnija od ma koje sobe u koju Luna u poslednje vreme dospeva. Poželela je, sa naglom čežnjom iz dubine duše, da nekako uzmogne da prebaci sebe i svoju porodicu nazad na to ostrvo snova, daleko od ovog grada punog utvara.
     Ali ta prošlost, prošlost pesme i njenih uspomena, ne postoji više. Mrtva je majka koja je njoj pevala... a njoj je sad mesto ovde, htela ili ne, jer inače nikad ne bi bilo dovršeno ono što ona mora ovde uraditi.
     Pritisnuo ju je ove noći naročito teško onaj tovar koji je sibilskim umom prenet na nju - uz saznanje da se sibilska volja neće moći ostvariti u Luninom životnom veku, ali da ni mira u duši neće nikad biti. Sa suzama u očima privede pesmu kraju, jedva vladajući glasom dovoljno da je završi. Tamis diže pogled ka njoj; njegove oči punile su se zabrinutošću. Osmehnula se hitro, progutavši tvrdu grudvu tuge u grlu, i pogladila ga po kosi.
     "Oće mi tata napravi frulicu večeras?" upita on, kad je već ustala sa ivice njegove postelje.
     "Ne znam, macane", promrmlja ona tiho. Ukres je već počeo da daje Arieli svoju sviralu na upotrebu; Luni je to smetalo. "Podsetiću ga na to. Lepo sanjajte", reče ona i pređe iz zatamnjene sobe u meko osvetljeni hodnik.
     Tamo ju je čekao Ukres. Njenim licem pređe trzaj iznenađenja, a on to osmotri sa izrazom izvinjavajućim ali i neodlučnim; onda promače pored nje, u dečju sobu. Nekoliko trenutaka je slušala žubor glasova unutra i čiste, visoke note pesme svirane na flauti. Zatim pođe dalje.
     Stupala je lagano kroz odjekujuće dvorane, pored soba koje su bile pune odlomaka prošlosti ili planova i prototipova za budućnost; išla je ka svojoj radnoj sobi, gde ju je čekao daleko prevelik broj zahteva i obaveštenja - svaku pojedinu od tih stavki treba razmotriti, pa dati odgovor ili nekako postupiti, i svaka je očajnički važna za nekoga. Od toga nema bežanja, ni odmora. Njen posao nikad ne prestaje, nije prestao ni kad je pokušavala... morala. Kad spava, vodi ljubav ili se igra sa svojom decom, kad pobegne iz grada da bi provela neko vreme pod otvorenim nebom i gleda svojim očima taj svet koji pokušava da promeni i te mere za čije se spasenje bori, dužnosti je prate, zahtevi i očekivanja idu za njom ili je čekaju, neumoljivo. A kad se ovde vrati, posle ukradenog jednog sata ili jedne nedelje, nađe da je nemilosrdni tovar rada postao utoliko teži; podigne ga na svoja pleća... dok se najzad sve što ona čini ne pretvori u teret, u odgovornost; čak i ono što bi trebalo da joj donosi radost, što joj je nekad donosilo zadovoljstvo.
     Popela se spiralnim stepeništem u tu radnu sobu na samom vrhu palate; stala i zagledala se u insekatski oklop grada koji se glatkim talasanjima spuštao u daljinu, sav od sjaktanja i senke. Ona pomisli - kako je precizno ovaj grad postavljen na samu liniju razgraničenja između postojanog mora i stalno promenljivog kopna, tako da ne pripadne u celosti ni jednom ni drugom. Poče proučavati prostranstvo koje je nekad bilo snežna divljina, i vide golu zemlju na kojoj izrasta nešto novo, fabrike i laboratorije, sve priključene na gradske, plimom pokretane generatore električne struje. Pogledom je dopirala i do gradilišta jedne nove fabrike na jugu. Okrete se i pogleda pravo u dubinu kontinenta. Vide tamne, štitovima pokrivene kupole napuštenog kosmodromskog kompleksa, i brda kako se dižu iza njega, ne više bela od snega nego zelena od života.
     Još dalje u kontinentu, vrhovi viših planina još su bili ledom okovani, pa su blistali kao metal među oblacima. Čak i u sredini Leta te planine će biti pretežnim svojim delom nepristupačne, za svakoga osim za nekolicinu stočara i njihova krda pfala. Sad su bile i nenastanjive, sa tiamatskim dostignutim stupnjem tehnologije, i verovatno će biti nenastanjive i kad se tuđini vrate. Pomislila je na ono vreme koje je izgubila u tim planinama, kao zarobljenica nomada - sama, sa jednim usamljenim čovekom...
     Digla je pogled u nebo, setila se još jednom kako su zajedno gledali sa poslednjeg grebena tih planina kad su zvezde padale nad Karbanklom... veštačke zvezde od hologramske vatre, koje su obasjavale dolazak Hegiškinih skupštinara i obeležavale završnu Promenu, smrt Zime, novo rođenje Leta, i, takođe, jedan beskonačni krug uzaludnosti i hipokrizije.
     Gledala je kako Blizanci, dva sunca Tiamata, sada zalaze na zapadu; i digla pogled u invertirani okean neba, sa ostrvima oblaka, čije duboko plavetnilo se još produbljavalo. Njenom pogledu već su se počela ukazivati luminozna mnoštva zvezda, uz saznanje da tamo, negde, iza tog usplamtelog neba, Hegemonija čeka da se vrati; i da tamo, negde, živi jedini drugi čovek koga je ikada u svom životu volela, čovek koji je posegnuo preko daljina, ka njoj, i uspeo da je dosegne, nemoguće dosegne, preko tolikih svetlosnih godina...
     Spustila je pogled, da ne gleda više nebo, jer setila se svog sna od pre dve noći, onog koji nije otkrila čak ni Džeruši; sna u kome je opet izvučena, transferom, iz svog tela, u tamu nalik na sibilsko Mesto ničega, srce beživotnog kompjuterskog uma sibilstva. Ali nije bilo nikakvih pitanja, niti pitalaca. Umesto toga, stigao je samo glas - njegov glas; njegove reči postajale su simfonija svetlosti dok ju je pozivao po imenu. Pokazao joj je da je bezbedan, i da je sačuvao zdrav razum, zahvaljujući njoj. Zakleo se da je neće nikada zaboraviti; zakleo se da će naći načina, ako joj ikad bude potreban, da dođe i stane uz nju...
     Tada se probudila i našla sebe u okruženju dobro poznatih osećaja i tišina na plantaži Ngenet - pored Ukresa, koji je mirno ležao i spavao. Bila je vrtoglava i bez daha, kao na izlasku iz transfera. Ali, naravno, transfer se nikad ne događa na taj način. To što se desilo bilo je nemoguće; moralo je, dakle, biti san, iako nije nalikovalo ni na jedan njen raniji san...
     Sad je obuze bespomoćna čežnja, kao što ju je obuzela i tada, jer setila se jednog još ranijeg događaja, kad je zadržana kao zarobljenica u telu neke druge žene, na drugoj planeti, i osetila njegova gladna usta na svojima. I još jedno sećanje joj dođe u ovoj noći, iznanadnom i izvrsnom jasnoćom, sećanje na vrelinu strasti kojom je buktala one noći, pre mnogo dugih godina - to je bila telesna želja tako vrela i bespomoćna da se njena užarena duša rastopila. Potreba jednako zapaljiva kao i potreba tog neznanca čije goruće telo je pretvorilao njene bračne zavete u pepeo.
     Otvorila je oči, izoštrila sliku sobe providnih zidova u kojoj se nalazila: teške naslage dokumenata i odluka sa zakonskom snagom, olujne naplavine njenog života. Čvrsto je pritegla sebe, da zaustavi drhtanje; stajala je nepomično, ali koža joj se na celoj dužini ruku naježila.
     Neko uđe u sobu iza nje. Okrete se i vide Ukresa na vratima; pogledom je obuhvatio varljivo pasivni haos njenog okruženja.
     "Luno", reče on blago; ali, i neodlučno, kao da je u njenim očima video nešto sa čime se nije usuđivao sukobiti. Spustio je pogled, a kad ga je ponovo digao znala je da je to 'nešto' otišlo.
     "Je l' ti dobro?" upita ona. Nije više bilo onog nestrpljenja koje je osećala ranije; vide umor i potrebu, odražene u njegovim očima. Pređe preko sobe, do njega, dade mu da je obuhvati rukama; nekoliko trenutaka je provela odmarajući se bez snage, naslonjena na njega.
     "Sad je bolje", promrmlja on, a ona oseti da on to kaže misleći samo na ovaj trenutak, na ovaj zagrljaj, a ne na njihov povratak u grad, u ove prazne, odjekujuće dvorane. "Naši blizanci su divni, znaš. Toliko su porasli, stalno me zapanjuju. Ponekad ne mogu da poverujem da su naši..." Zastade; ali odmah i navali dalje. "Na onoj plaži... Ariel je toliko ličila na tebe. Ima prirodni talenat za muziku. Jesi li je čula?"
     "Tamis se plaši da ćeš zaboraviti da mu napraviš sviralu", reče Luna, uspevajući da održi neutralni ton u glasu, dobro pazeći da ne dozvoli Ukresu da je ovde prekine. "Nije fer da puštaš Ariel da svira na tvojoj, a njemu ne daješ nikakavu."
     "Žao mi je. Uradiću to." Pustio ju je, duboko udahnuo, odlutao pogledom kroz vrata. "Nisam mogao... a pokušavao sam, znam da sam bio majkonapušteni skot ovih poslednjih par dana...Niko od vas to nije zaslužio. Pretpostavljam da znaš razlog." Opet pogleda ka njoj.
     "Zbog merčeta?" To nije stvarno bilo pitanje.
     Protrljao je facu šakom. "Kad god me Ngenet pogleda, vidim Starbaka u njegovim očima. Nije hteo da se približavam Svilenoj - ponašao se kao da je moje prisustvo otrovno ako sam u istoj sobi gde je i ona! Nikad taj neće prestati da me mrzi zbog onog što sam radio kao Starbak, merima, njemu... nikad neće odustati."
     Položila je šaku na mišicu njegove ruke, a u prsima je osećala bol od jada - njegovog jada, i svog. Hladni dah Zime opet na njihovim leđima. "Nije on puštao nikoga blizu merčeta dok nije utvrdio šta nije u redu i dok nije bio siguran da će preživeti. Bio je zainteresovan za tvoja otkrića o merskoj pesmi..."
     "Da bi posle mog'o da kaže da ne vrede ništa."
     "Možda", reče ona blago, "možda je bio zavidljiv zbog tvog novog uvida u podatke, posle njegovog tako dugog a sasvim bezuspešnog rada. Ali, nisi mu stvarno dao priliku." Pustila je njegovu ruku, prste odjednom široko ispružila od uskraćenosti. "Kad ti je rekao da iziđeš, ti mu posle toga nisi rekao ukupno tri reči za sve preostalo vreme našeg boravka tamo."
     "Plašio sam se, do vraga! U redu? Jesi to htela da čuješ?" Njegova šaka se steže u pesnicu. Ali on opusti pesnicu i odmahnu glavom. "Nisam mog'o ni da podnesem da budem blizu jednog od njih, ni da mislim o merima. Vidim ja to i u njihovim očima... strah, nikad opraštanje!" Otklonio je pogled; njegove oči bile su avetima pohođene.
     "Ukrese..." šapnu ona. "Arienrod je mrtva! Prošlost je mrtva. Starbak je mrtav. Pamtiš onu poslednju noć Promene? Noć pod maskama... i jutro, kad..." Kad smo poslali Arišku u more. "Kad su svi zimci i svi letnjaci poskidali maske i grehove i tuge. Zakleli smo se da ćemo početi novi život, i da ćemo obnoviti svoje životne zavete, zato što se sve promenilo."
     "Ali problem i jeste u tome što se sve promenilo..." Opet izmače svoj pogled od njenog, zagleda se u nebo, kroz providne zidove. Zatim se opet okrete ka njoj, pogleda je u oči. Zagrli je iznenada, i poljubi, grleći je očajničkom nežnošću. "Luno... ajmo u krevet. Toliko je vremena prošlo od kad sam te poslednji put voleo na dnevnoj svetlosti... Nismo vodili ljubav uopšte, već toliko dugo."
     Osećala je da se i u njoj budi želja, zbog pritiska njegovih usta, pritiska njegovog tela uz njeno. Ali odgurnu se od njega, odmahujući glavom. "Ne mogu. Ima toliko posla koji moram da uradim pre nego što bih i pomislila na... pomislila na... ma šta drugo... Grdno sam umorna. Ne mogu."
     Ipak se držao za nju. "Luno, molim te. Potrebna si mi. Potrebana si mi sada. Treba da znam da još osećaš - da još osećamo nešto, da još značimo nešto jedno drugome, u sred svega ovoga..." Trznuo je glavom prema onome što je ležalo oko njih.
     "Tebi je potrebno?" reče ona otržući se iz njegovog zahvata; emocije u njoj zgrušale su se u odbojnost. "A šta ćemo sa mojim potrebama? Potrebna sam tebi, deci, svakome u ovom gradu, svakome na ovom ukletom svetu sam potrebna, čak i sibilskoj mreži - a to je uvek 'sad odmah', neodložno! Svako ima potrebe, potrebe, potrebe! Niko me nikad ne pita šta treba meni! Za promenu, da jednom budem ostavljena na miru, eto šta mi treba! Ostavi me na miru, do vragova, ostavi me na miru!"
     Ukres je uzmakao od nje, do ulaza, lica šokiranog. Okrenuo se i otišao, ispunjavajući njenu želju... bez osvrtanja. Bez ijedne reči.

     Ukres se vratio niz spiralne stepenice, kroz hodnike i dvorane i kroz veoma hladnu, praznu prestonu dvoranu, ne videći površni sloj sadašnjosti koji nije uspeo, ni do sad, da ih transformiše. Video je samo prošlost, uspomene, Zimu... i Nju: Arienrod. Sva u belom, na svom tronu od stakla u dvorani sa belim tepihom, Arienrod, sa svojom nemilosrdno čistom lepotom, snagom i kontrolom.
     Nije razumeo, u ono doba, zašto su tako slične, Arienrod i Luna; zašto ga obe žele, trebaju i vole... baš kao što ne razume, sada, stvari koje su se isprečile između njega i Lune kao neko prokletstvo, iako ga je Luna tako silno želela, tako daleke puteve prešla i toliko prepatila da bi ga našla, iako se upustila u bitku sa Arienrod samom za pravo na njegovu dušu...
     Produžio je dole, i van; prešao most preko tihe Jame, prošao kroz ulaznu dvoranu sa freskama Leta i kroz masivna ulazna vrata palate, u grad. Krenuo je pešice, iako su sad postojali električni tramvaji koji su prevozili narod uz i niz ulicu; nastojao je pešačenjem da izgruva iz sebe ovu uskraćenost koja mu tako steže grudi da je, evo, teško i disati.
     Promrmljao je sumorni odgovor svaki put kad ga je poneki prolaznik, zimac najčešće, pozdravio. Zimci su uporno ostajali u gornjem, po tradiciji njihovom delu grada, gde su njihove nekada ekskluzivne gradske vile još sadržavale ponešto od onih dana koji su za njih bili bolji, dana vladavine Zime. Zimci su sada većinom bili zaposleni, i naporno su radili za Letnju Kraljicu, radili u susret danu kad će njihova onesposobljena uvozna tehnika čudesno opet početi da funkcioniše; kad će oni biti na čelu jednog novog Tiamata, i to ne slučajnošću niti zbog nečijeg ćefa, nego zato što su ekonomiju podigli svojim rukama, i stekli pravo da je kontrolišu... a dalje, kako bude.
     Pogledavajući lica, zavirujući u prolazu kroz izloge, nije video nikog kome bi mogao pričati o svojim sadašnjim osećanjima - o onome što je radio i bio, i o onome čega kao da nikad neće moći da prestane da se priseća. Nastavljao je da pešači, bila mu je potrebna neka destinacija, neki ljudski dodir... pamćenje ga je vuklo u Lavirint.
     Taj Lavirint je razdvajao zimce od letnjaka koji su većinom i sad stanovali u najnižim nivoima Karbankla, u najširim namotajima spirale, sa mnoštvom poprečnih uličica, blizu mora. Nekada je Lavirint bio srce Karbankla, trepereća neutralna zona između te dve polutke sveta, u doba kad je Hegemonija vladala planetom Tiamat. Bilo je to stanište većine van-Tiamatovaca, područje njihove poslovne aktivnosti, mesto gde su kupovali i prodavali svoja zadovoljstva i svoje poroke. I sad je tu bilo prodavnica i poslovnih kancelarija, ali u malom broju, i to u rukama Tiamatovaca; od toga se, uglavnom, i sastojao sadašnji život Lavirinta.
     Zagledao je u uličice, osmatrao ih jednu po jednu: paoci koji se radijalno granaju iz lenjog odmotavanja Ulice nadole. Svaka uličica bila je nazvana po jednoj boji, ili se bar tako pričalo - što bi značilo da postoji jako veliki broj različitih boja; on nije ni sanjao da ih ima toliko, iako je rođen na ovom vodenom svetu, čije nebo je svaki dan prošarano dugama. Ni do ovog dana nije, za polovinu tih naziva uličica, saznao šta konkretno znače, koje su to boje opisane tim rečima, iz kog su jezika ti nazivi boja uzeti, i ko je uopšte odlučio kako će se koja uličica zvati. Možda su čak i starocarski graditelji ove varoši bili dirnuti prizorima tiamatskih nebesa, gde danju nastaju i nestaju duge jedna za drugom, a noć plamsa...
     Zaustavio se na ulazu u Citrusnu. Taj pridev je označavao neku nijansu žutozelene; farba na roletnama i vratima i na pojedinim fasadama i sad je uspevala da kaže njegovim očima toliko. Tu je bio njegov prvi dom u ovom gradu, kad je kao momčić od sedamnaest godina došao sa Nizvetrinskog arhipelaga. Tad je tu stanovala Sudba Rejvenglas, praviteljica maski... pa, ona tu i sad stanuje, kao Sudba Rejvenglas, sibila. U ono vreme, čula je njegovu muziku i poučila ga kako da preživi kao ulični muzičar; primila ga je na stan, dala mu sklonište, i tu je ostao dok ga nije Arienrod pronašla i prisvojila.
     Čak i kad je postao miljenik Snežne Kraljice... i njen družbenik, zatim i njen plaćeni glavoseča, njen Starbak, vraćao se ovamo. Čak i kad je počeo da kasapi svete mere i pije vodu života, dolazio je da u ovoj uličici nađe sklonište, kad god bi mu postajalo nepodnošljivo ono u šta se pretvorio. Vraćao se da vidi Sudbu, čije oči nisu videle gotovo ništa; čija duša je videla sve, ali ipak, činilo se, nije izricala presude ni o čemu.
     Nikad mu nije bilo jasno zašto ga je i dalje dočekivala dobrodošlicom na svom kućnom pragu, niti je ijednog trenutka znao da je ona sibila, jedina u Karbanklu, sibila koja je uspela da sakrije svoju tajnu od zimaca i stranaca - baš kao što je Starbak krio svoj identitet iza maske i odeće sasvim crne. Međutim, ona je svoj tajni identitet koristila da služi jednom širem dobru, dok je on krio svoju stvarnost iza bezlične laži; njegovi jedini razlozi da živi bili su - da čini razne podlosti i ubistva...
     Odmahnuo je glavom, da iz nje istera senke, i zaputio se uličicom Citronskom. Već odavno nije Sudbi došao u pohode - ni iz onih negdašnjih razloga, ali ni zbog onog što ga je danas dovelo.
     Zgrada najbliža Ulici Karbankla sadržavala je mešavinu novih zimačkih poslovnih prostorija i malobrojnih letnjačkih prodavnica, iako su dalje u Citronskoj prastare zgrade bile zatvorene, sa zaklopljenim oknima na prozorima, ostavljene da neljudski strpljivo čekaju da se neko u njih vrati. Providni protiv-olujni zidovi propuštali su izmešane, jake boje zalaska sunca; suton je stizao kasno, u severnim geografskim širinama, zato što su se sve duži dani obične, 'male' godine primicali 'malom' letu, dodajući svoju toplinu Velikom letu nastalom zbog primicanja celog dvosunčanog sistema Crnoj kapiji tokom Velike godine koja traje 250 malih. Sve manje prolaznika promicalo je pored njega dok je zalazio dublje u ovu uličicu. Dok je stigao do Sudbinog praga, bio je sasvim sam, i zadovoljan što je tako.
     Zakuca na njena zatvorena dvokrilna vrata, u prvi mah ovlašno, onda, pošto se niko nije odazvao, jače. Ali ni na drugo kucanje nije bilo odaziva, izuzev jedva čujnog zevanja njenog ostarelog mačora koji mu je na taj način saopštavao, nestrpljivo, da ona nije kod kuće. Opsovao je tiho, pitajući se gde bi, do vraga, jedna slepa žena mogla biti u ovo doba noći. Verovatno su ona i Tor Zvezdošetna otišle u neku tavernu da slušaju muziku. Znao je da Sudba ponekad to čini. Čak je znao u koju krčmu odlazi. Ali nije mu bila volja da je vidi u društvu sa Zvezdošetnom, ne večeras, kad mu je glava bila prepuna uspomena na ranije živote svih njih, i način kako su ih do kraja potrošili na Kraju Zime.
     On se vrati uličicom do Ulice; stade na uglu i baci pogled uzlaznim pravcem spirale, suočen sa mogućnošću da se vrati u Palatu. Duboko udahnu i natera sebe da počne pešačiti uzbrdo. Kad već nema drugog odredišta, nema s kim drugim da popriča, nema se gde drugo okrenuti...
     Hodajući, on pomisli na mogućnost da provede noć u mraku Palate, sam, da na postelji druguje jedino sa Arienrodinom prikazom; ona bi ga ledeno dodirivala svojim utvarnim rukama, a na tim mestima njegovo telo bi postajalo mrtvo i trulo; ne bi mogao da zaspi od uspomena na ono što su zajedno činili tamo... Druga mogućnost: da legne pored Lune, koja jeste Arienrodina avet pretvorena u telo; ona će mu besno okrenuti leđa kad i ona dođe na spavanje, mnogo posle njega, a telo će joj biti hladno i napeto od umora i nezadovoljstva. Ona je zatočenica ne samo svojih opsesija, nego i nečeg što je na još dublji način nepobežno, nečeg što on ne može ni početi da shvata. Razmislio je o nemilosrdnom načinu kako ta stvar nju drži... Opake su bodlje tog trolista kog ona nosi i koji je i utetoviran ispod njenog grla, od njih se ne beži.
     Oseti kratkotrajni talas saosećanja, znanja da je ona zaslužila više nego što je večeras od njega dobila - više dobrote, razumevanja, ljubavi; da je uvek zasluživala više nego što je on, činilo se, bio sposoban da joj da, još od trenutka kad su ponovo počeli da žive zajedno. Ali takođe je znao da je i njemu potrebno da od nje dobija više, više nego što mu ona ikad može ponovo dati. Prostor oko njih, prostor unutar njihovih života, pretesan je, oni se više nemaju kuda okrenuti: budućnost je sasvim ispunila taj prostor istinama od kojih se ne može uteći...
     Njegovi se koraci usporiše na uglu još jedne dobro znane uličice: Olivinske, u kojoj je Sibilski koledž. Tu je bila i Ukresova kancelarija, u kojoj on provodi dane radeći sa svojom ženom: postavlja joj pitanja koja nju bacaju u transfer, snima njene odgovore, onda zajedno pokušavaju da nekako razumno rastumače ono što im je sibilski um na svoj čudni i eliptični način rekao.
     Odjednom uvide da u poslu, koji tamo radi, uživa, da se njime ponosi... kad radi i istražuje za Tiamat, kao da ujedinjuje svoja dva kulturna nasleđa, letnjačko i tuđinsko, na način kako je čeznuo da to učini još kad je prvi put kročio nogom u Karbankl. Otkrivanje perfektne lepote matematike, koja leži ispod tolikih oblika i funkcija, u ljudskom napretku i u poretku prirode, ispunjavalo ga je zadovoljstvom i zadovoljenjem koje je retko nalazio u nasumičnosti i bolu ljudskih odnosa.
     Povodeći se za trenutnim impulsom, zaokrete u tu uličicu, okrete leđa uzbrdnom pentranju ka svojoj kući i porodici. Dođe do ulaza u Koledž; otključa vrarta i uđe, zaputi se dobro znanim, poluosvetljenim hodnicima i stiže do svoje kancelarije. Uključi jedno svetlo i sede za radni sto, standardne policijske izrade - nameštaj su ostavili bivši vlasnici ove zgrade, u vreme Promene. Sa stola je neupotrebljivi ekran terminala uzvratno zurio u njega kao slepo oko. Poče da premeće nered hartija otkucanih pisaćom mašinom, beležaka rukom ispisanih, i fiša; onda uze jednu ostarelu knjižicu o teoriji fuga, koju je pronašao u nekoj napuštenoj informatičkoj radionici. Nasloni se unazad u zagrljaj oblik-menjajućeg sedišta; noge - na sto. Otvori knjižicu i poče je čitati, tonući u misli.









16. ČETVRTA: Nakrajsveta
     Rid Kuleva Kulervo je leškario, sumornim raspoloženjem obuzet, na 'slobodno oblikovanom' kauču u hotelskom apartmanu u kvartu zvanom "Lučka kapetanija". Grickao je zanokticu i zurio netremice napolje, preko veštačkih zvezda sletnog polja, u crno srce džungle koja je iza polja počinjala. Pogledom otprati još jedan šatl koji se uzvinuo bez ikakvog vidljivog napora i nestao u u široj crnini noći. Njegova pesnica se steže oko boce uvunga iz koje je pio to piće nerazblaženo. Jeftina plastika se zgnječi pod njegovim stiskom, i viskozna rubinska tečnost pocure van i preko njegovih prstiju kao krv.
     Čuo je prigušene glasove i nerazaznatljivu buku iz susedne sobe, gde su Niburu i Ananke bili izgubljeni u nekoj vremegubećoj interaktivnoj igri na mašini za zabavu. Uzdahnuo je, potegao još pića iz upropašćene flaše, nastavio da gleda u noć. Ova soba smrdi na novo, kao i sve ovde - nemirni molekuli nastavljaju da beže iz iz zidnih površina, nameštaja, tkanina. Negde iza njega, kad bi mogao gledati kroz zidove, bilo je more svetlosti: istraživački projekat 'Zvezdopogon' i pred-fabrikovani instant-gradić koji je oko projekta iznikao, ovde, u potpunoj zabiti, na rubu Nakrajsveta.
     "Tako ti Razdirača..." Opsovao je i najednom seo uspravnije, osetio kako se kauč preoblikuje oko njega. Zahvati još jednu punu šaku iesta-semenki iz činije na stolu, strpa ih u usta i poče da ih žvaće, ne mareći šta je tu semenka a šta ljuštura. Ljušture su imale ukus kao govna, ali se smatralo da sadrže veću količinu prirodnog trankvilizera nego semenke same. Mada ni od toga neće biti njemu ništa bolje. Sprao ih je niz grlo još jednim gutljajem uvunga. Koliko god smeća on potrpa u svoj telesni sistem, voda smrti poništi efekte. Njemu je praktično nemoguće da se 'urolja' alkoholom ili drogom: ne postigne čak ni najmanje otupljenje čula, bez obzira koliko se žestoko potrudi. Ali nastavljao je da se trudi, nadajući se čudu.
     Pa, nije moguće da je ovoliki put prevalio uzalud! Proklet neka bude onaj glupavi gad Tubiri, koji je bio dužan da ovima donese verifikaciju da Karemovci šalju Rida Kulerva... i koji je zbrisan sa lica Četvrte, nedavno, u najnezgodnijem času. "Izgoreo nesrećnim slučajem pri radu sa zvezdopogonskom plazmom." Tako su Ridu rekli. Da li je moguće da to nije bio slučajni udes...?
     Ne. Udesi se događaju, čak i Bratstvu. Da je bilo namerno, dogodilo bi se samom Ridu... A on je još bezbedan i živ. Međutim, nasukan je, i nema načina da dobije pristup, koji mu je potreban, do istraživačkog rada koji se ovde odvija. Ako on ne bude u mogućnosti da uđe unutra i pokaže ovim govnomozgastim budalama kako se zvezdopogonski materijal zadržava u izolaciji, i kontroliše - a oni tokom više od dve i po godine, koliko je njemu trebalo da dospe na Četvrtu, nisu postigli ni jedno ni drugo - onda neće moći ni da štrpne jedan stabilni uzorak za sebe i odnese ga na Ondini. Mundilferi... Mundilfera. Kad bi, bar, ona bila uz njega, da mu kaže da je dosad radio kako treba, da mu kaže šta da čini dalje. Da ga zagrli...
     Protrljao je oči, progunđao još jednu psovku. Bratstvo ima članove na Četvrtoj, ali malobrojne, a on mora da bude jako obazriv ako hoće da stupa u neku vezu sa njima. Unutar projekta 'Zvezdopogon' Bratstvo nema ni jednog jedinog čoveka, sada, posle Tubirijeve smrti. A kakvo je obezbeđenje oko projekta, on zna. Spoj bezdušnosti ovdašnjeg naroda i opsesivne tehnološke inovativnosti Karemovaca doveo je do toga da paranoja narko-kartela sa Tuo Ne'ela izgleda poput otvorenosti pijačnog trga. Danas je pokušavao da ih ubedi, svim zamislivim argumentima, da ga puste unutra, ali njegove pričancije ostale su uzaludne. A njemu nije bilo dovoljno samo da uđe, morala je nastati saradnja. Sad će morati, u najboljem slučaju, da se vrati u Forzgejt, najizrazitije kosmopolitski grad na ovoj planeti, srce njihove međuzvezdane trgovine. Moraće da krene iz početka...
     Kucanje na vratima. Odgurnu se od kauča i ustade, mršteći se. Nije očekivao nikakve posetioce. Niti ih želi. "Niburu!" dreknu on. Ali buka i smeh se u susednoj sobi nastaviše neumanjeni. Mrmljajući vulgarne reči sebi u bradu, on priđe vratima; stade, zavuče ruku pod svoju laganu jaknu, proveri oružje kojim se opet naoružao čim se, danas, vratio iz prostorija 'Zvezdopogona'.
     Zaviri kroz jednosmerno providnu ploču pored vrata i skameni se. Onda lagano skide ruku sa pištolja i otključa. Vrata nečujno kliznuše u stranu. Stajao je i posmatrao ženu, Četvrtašicu, koja je danas, kasno popodne, kad je izlazio napolje, pokušala nešto da mu kaže, i nepoznatog čoveka sa njom. Bila je sibila, priseti se on; a onako ogorčen, kad su mu pokazali vrata, povikao je - "Za ime bogova, ja sam stranac daleko od svog doma..."
     Ona i taj čovek sa njom bili su, oboje, u tamnim, bezobličnim kišnim ogrtačima, sa kapuljačama na glavi tako da su njihova lica bila zasenčena. Ipak, on je odjednom znao sigurno, bez ikakve sumnje, ko je taj koga je dovela u posetu. Rid pruži ruku ženi. "Zdravo još jednom", reče ovdašnjim dijalektom. "Izvinjavam se što nisam odgovorio na tvoju ljubaznost danas popodne."
     "Ne zameram ti." Uozbiljenog izraza lica, rukovala se s njim, a on oseti da njeni prsti jednako odgovaraju na diskretni pokret njegovih prstiju. "Ja sam Tiras Ran-Kels Han", reče ona; prezime je izgovorila prvo, po ovdašnjem običaju. "Žao mi je što ti onda nisam mogla više pomoći. Bojim se da strancima ne pružaju dobrodošlicu lako, u ovom projektu... Mogu li ti predstaviti Časnog istraživača, komandanta Bi-Zi Gundalinua..."
     "Može, može, naravno..." Rid pruži ruku čoveku koji je došao sa njom. Oseti da mu se lice rumeni od neočekivane emocije. "Bogovi, ne možeš da zamisliš kakvo je ovo zadovoljstvo." Ne možeš. Pogleda tog čoveka u oči i uputi mu osmeh sasvim iskren. "Rid Kuleva Kulervo, Istraživački zavod 'Pandalhi'."
     Gundalinu mu ponudi šaku na tipično karemovski način, dlanom podignutim napred. Rid hitro izvi ruku i njihovi dlanovi se u vazduhu sastaviše; nadao se da je koliko-toliko uspeo da odglumi prirodnost tog pokreta. Ne paziš, magarče. Oseti da se sad njemu postavlja isto ono skriveno pitanje, diskretnim pokretom Gundalinuove šake, i odmah odgovori na isti način, potvrdno, sa tihim zadovoljstvom. Naravno da je Gundalinu član Kartografa; i to na nekom visokom nivou, u to je Rid bio siguran.
     "Ako sam dobro shvatio, ti si doputovao čak sa Karemofa da bi radio s nama, a završilo se tako što su te danas oterali naši suviše žustri psi-čuvari?" Gundalinu je odgovorio na njegov osmeh svojim, ali, činilo se, rezervisanijim. Oči su mu bile veoma tamne, skoro crne; posmatrale su Rida sa neskrivenom radoznalošću.
     Rid uspe da se nasmeje sa dalekim prizvukom žaljenja. "Izgleda da sam iščezao iz vaše informativne stvarnosti - a za čoveka koji mi je ovde bio veza kažu da je spaljen... Vaša služba obezbeđenja dosegla je nivo strogosti dosad nepoznat u Hegiški."
     "Naša birokratija, misliš." Gundalinu odmahnu glavom. "Stvarno mi je žao. Ovo mesto je oduvek bilo bogomprokleto usko grlo. Trebalo je da ga vidiš pre nego što je ovde nastao istraživački centar, kad je ovo bio Kompanijin grad... Ali, to ne bih poželeo ni svom najgorem neprijatelju."
     Rid oseti zatezanje svog osmeha. Slegnuo je ramenima, oslobađajući se napetosti u mišićima leđa. "Zar si ti tada bio ovde?" upita iznenađeno.
     "Bojim se da su naše istorije postale jedno." Gundalinuov osmeh postade kiseo; o toj temi ne reče više ništa. Rid uvide da je Gundalinuovo otkriće zvezdopogona sigurno bilo katalitik koji je doveo do te promene. Jednim jedinim postupkom čovek je postao odgovoran za transformaciju ovog grada.
     Rid opet pogleda ženu zvanu Han, osećajući njen nemir. "Izvin'te što se ovako ponašam", reče. "Uđite, uđite." Pokretom ruke nagovestio je da se to odnosi na oboje.
     Hanova odmahnu glavom. "Ja ne mogu da ostanem. Moram se vratiti. Moja ćerka..."
     "Kako je njoj?" upita Gundalinu, okrećući se ka njoj sa iznenadnom brižnošću.
     "Bolje", promrmlja ona. "Mislim da joj je malo bolje." Slegnu ramenima, a Rid pročita taj pokret kao beznađe.
     "Drago mi je da to čujem", reče Gundalinu, u čijim se očima pojavila neka neobična tuga.
     "Ljubazno je od tebe što je se sećaš, komandante."
     "Šaht!" reče Gundalinu naglo. "Nemoj ti da počinješ da postupaš prema meni kao da sam jedan od tvojih svetih predaka, Han. Znaš me bolje od toga."
     Okrenula mu se iznenađeno; osmehnula, i to je bio pravi osmeh, dat pravom čoveku. "Važi, naravno... Bi-Zi." Klimnula je glavom i opet oborila pogled, ne uspevajući da se u tome suzdrži.
     Duboko je udahnuo. "Ja ti se zahvaljujem što si me ovde dovela. Han, ako budem ikad mogao još nešto da učinim... znaš." Slegnuo je ramenima. Osmehnula se jednoj tački iznad njegovog ramena i otišla hodnikom.
     Gundalinu se okrete. Njegove tamne oči počeše pretraživati Ridove plave, neobavezane. "Njena ćerka je postala sibila", reče on. U govoru je skliznuo iz lokalnog dijalekta u svoj rodni sandi, kao da se samo po sebi razume da će Rid to moći da sledi. "Ali nije bila za to. I..." Uz mali, uzaludni izmah šake, on skloni pogled. "Nije bitno." Pođe za Ridom u unutrašnjost stana. Rid zatvori vrata iza njih. Gundalinu baci pogled prema susednoj sobi: svetlost i buka privukli su njegovu pažnju.
     "Moji pomoćnici", objasni Rid tiho; najednom, neočekivano, obuzet nelagodnošću. "Sedi." Sad je i on govorio na sandiju, što je Gundalinu, evidentno, od njega očekivao. Pokretom pokaza prema kauču.
     "Hvala." Gundalinu baci kišnu kabanicu na jednu praznu stolicu sa strane. Na sebi je imao punu paradnu uniformu komandanta policije, sa debelim slojem hologramske vatre na gornjem delu: desetak medalja časti. Uz njih je, zasenjen do beznačajnosti, na njegovim prsima ležao sibilski znak.
     Rid se skameni, zagledan u njega; taj trenutak činio se beskonačnim.
     Gundalinu ga pogleda upitno, kao da ne može čak ni početi da nagađa šta se to dešava unutar domaćinovog izraza lica.
     "Inače ti i spavaš sa time?" reče Rid.
     Gundalinu spusti pogled na sebe, kao da je tek sad shvatio u šta je obučen. Nasmeja se naglo, maltene sa olakšanjem. "Bogova mu, ne." Skide 'bluzu' tj. gornji deo uniforme i baci je na stolicu, preko mokre plastike kabanice. "Dolazim sa jednog izuzetno dugog i zamornog banketa u prostorijama Projekta. Došli neki dostojanstvenici u posetu..." Protrljao se po vratu, olabavio okovratnik, prišao kauču i 'složio' se na njega. Rid je osetio, više nego video, da je Gundalinua u tom trenutku ophrvalo nešto više od umora.
     "Cena slave", progunđa Rid. Pređe šakama preko svoje odeće, zadovoljan što se nije potrudio da skine urednu, konzervativnu tuniku i labave pantalone sa kojima je išao na onaj razgovor, niti srebrnu kopču kojom je njegova kosa bila uhvaćena, ikao se tome protivila, u 'konjski rep' iza potiljka. Seo je na kauč, okrenut u odnosu na Gundalinua pod jednim udobnim kosim uglom. Video je i sibilski utetovirani znak pod Gundalinuovim grlom, sad kad je ovome okovratnik bio raskopčan.
     Gundalinu skloni pogled, i zagleda se u nešto daleko izvan vidika. "Sve ima svoju cenu." Njegov pogled završi na gotovo praznoj boci uvunga i napola ispražnjenoj zdeli iesta-zrnevlja na prozračnom stolu pored njega.
     "Posluži se", reče Rid.
     "Neka, hvala. Ne pijem." Gundalinu dohvati iskrzanu bocu, poče je okretati u svetlosti, gledajući onog mrtvog crva unutra kako kruži ponet komešanjem rubinske tečnosti. "Mora biti da si imao izuzetno frustrirajući dan, Kulervo-eškrad", reče on, ne bez saosećanja. Rid prepoznade taj način oslovljavanja, omiljen kod karemovske tehnokratske klase; 'eškrad' je značilo u isti mah 'cenjeni' i 'naučnik'. Oni su se, obično, samo između sebe tako oslovljavali; a kad su se tako obraćali nekom ne-Karemovcu, to je bio znak izuzetne počasti. Rid zaključi da je to verovatno samo posledica njegove tobožnje pozicije istraživača u institutu 'Pandalhi'.
     "Jesam", odgovori, pomalo i ljut zbog nagoveštene ocene o njegovim navikama.
     "Od ovoga ćeš imati straobalan mamurluk", reče Gundalinu.
     Rid uzvi obrve. "To zvuči kao lično iskustvo. Mislio sam da ti ne piješ."
     "U pravu si. Po oba pitanja." Gundalinu vrati bocu na mesto, pa pogleda opet Rida. "Moram priznati, kad mi je Han rekla da si stigao sa Karemofa - i to iz instituta 'Pandalhi', ništa manje - očekivao sam da ću videti zemljaka, Karemovca. Moj narod... pruža izvestan otpor kad treba da primi strance u svoje važnije institucije. Mora biti da si veoma inteligentan čovek."
     Rid se vrlo slabo nasmeši. "Jesam." Gledao je Gundalinua gotovo razočarano. Pa, to nije onaj čovek koga mu je mašta ranije dočarala. Ničeg naročitog nema u njegovom izgledu. Tipičan karemovski teh: srednje visine, crnpurast i suv, verovatno u ranim tridesetim. Lice finih kostiju, posoljeno bledim pegicama, kao kod mnogih visokorođenih. Kompulsivni, po-sopstvenom-ubeđenju-pravični slabić, potomak mnogo puta ponavljanog genetskog ukrštanja unutar iste, malobrojne populacione baze - urođen. Ko bi, do vraga, mogao pomisliti da će taj doći do jednog od najveličanstvenjih uvida u celokupnoj istoriji? Ni on sam, valjda, i pored sve svoje tehnokratske arogancije. Karemovci zamišljaju da vladaju Hegemonijom; i još gore, zamišljaju da to zaslužuju.
     "I vrlo uticajan stranac, imajući u vidu koliko si daleko od svog doma."
     Rid opet klimnu glavom, i ovog puta se savršeno pouzdano suoči sa Gundalinuovim pogledom. "Kao i ti."
     "Jesi li, dakle, sibil?"
     "Ja?" To pitanje je, iznenađenjem, isteralo iz njega jedan kratki smeh. "Ne ja. Nisam... podoban materijal." Njegova šaka pokuša da se pruži ka boci uvunga ali je on prinudi da ostane nepomična uz njega.
     "Ni ja nisam nikad zamišljao da sam podesan." Gundalinu dohvati trolist koji je visio na lančiću, kao da mu ni sad nije lako da poveruje da ga nosi.
     "Sigurno ti je laknulo", reče Rid.
     Gundalinu diže upitni pogled ka njemu.
     "Kad si dobio dokaz da možeš da se pouzdaš u sebe."
     Gundalinu se nasmeši bledo, pogleda opet dole na trolist, koji ispusti. "Kuleva Kulervo... Je li to samathansko ime?"
     Rid slegnu ramenima. "Jeste. Ali odavno sam otišao sa Samathe..." Pogleda kroz prozor, u noć, najednom naboden na iznenadni odlomak uspomene: U bolesno modrom podvodnom polumraku jedan mali dečak plače, šćućuren ispod ogromnih rezervoara, na mestu gde ga ne može čuti njegov otac, natopljen drogama; drži se za svoje kučence, malog mešanca koga voli više nego ijedno ljudsko biće, a ono mu uzvraća cviljenjem i liže njegove suze. On oseća vlažnost tog slepljenog krzna, oseća da vlaga natapa i njegovu košulju, plače zato što je tata istukao njegovo kučence, a zatim i njega, a da on nijednog trenutka nije znao zašto... Bogovi... Pritisnuo je šaku na oči i duboko udahnuo; ostao tako, recitujući jednu od adhani-pesama.
     "Ko je sad na čelu instituta?" upita Gundalinu; Rid shvati da to Gundalinu pita po drugi put, zato što on prvi put nije odgovorio.
     Rid se nasloni unazad, oseti da ga kauč obuhvata poput utešnih ruku. "Talifail. Bar kad sam ja polazio."
     "A kako je stari Darkrad?"
     Rid se osmehnu. "Manje-više isto."
     Gundalinu sede uspravnije. "Taj je umro pre desetak godina."
     "To i hoću da kažem. I sad je manje-više mrtav." Rid se odgurnu napred, iz kauča, dopuštajući da njegov široki osmeh nestane. "Ako hoćeš da budeš siguran ko sam, Gundalinu-eškrad, pitaj me nešto važno. Pitaj me na osnovu čega mislim da mogu da ti pomognem."
     Gundalinu je zurio u njega. "Ti zaista veruješ da možeš rešiti ovu stvar", reče tiho, a to nije bilo pitanje.
     Rid se opet osmehnu, i klimnu glavom.
     "Da čujem, koje su tvoje ideje", reče Gundalinu sa iznenadnom žestinom. "Već blizu tri godine živim sa ovim. Za sve to vreme, jedva smo zahvatili jedan mali deo te kompleksnosti. Hoću odgovore..." U tim očima Rid sagleda bezdanske dubine razočarenja, uskraćenosti, neuspeha... očajničke potrebe. "Ubedi me da imaš odgovore, i dobićeš sve što želiš."
     Ridov osmeh se raširio. Zavali se nazad u zagrljaj kauča, zadovoljan; znajući da će Gundalinu, i Hegemonija, održati ovo obećanje, hteli to ili ne. "Koliko ja znam, vi nemate jedan problem, nego dva. Prvo, zvezdopogonska plazma koju si otkrio pretrpela je neki oblik integralne disrupcije kad se brod u kome je bila srušio ovde. Drugo, nemate način da je delotvorno zadržite u ograničenom prostoru. Ta dva su međusobno povezana, dabome. Kad bi plazma reagovala na predvidljivi način, odazivajući se vašim naredbama, ne bi vam bilo potrebno stasis-polje za njeno zadržavanje. Ali, ako ne zadržite količinu dovoljnu za odgovarajuće eksperimente, nema šanse da je proučite, pa ni da otkrijete šta nije u redu. Tu nastaje svojevrsni zatvoreni krug problema za vas." Gundalinu klimnu glavom. "Moja oblast ekspertize je pametna materija."
     Gundalinu polako zaklima glavom levo-desno. "Da li tako nešto zaista postoji?" reče on.
     "Pametna materija?" reče Rid sa nevericom.
     "Živi stručnjak za nju. Svi se slažu da ju je Staro Carstvo napravilo, koristilo, da je postojalo zahvaljujući njoj. Ima dokaza da je zbog nje i propalo. Ali to je bilo pre više milenijuma. Ta tehnologija je izgubljena; postojanje zvezdopogonske plazme i vode života jedini su dokazi da nije bila samo legenda..."
     "Sibilski virus, takođe."
     Gundalinu se ukruti, onda klimnu glavom. "Da. I sibilski virus. Razumemo, u načelu, kako on funkcioniše, ali niko nije uspeo da ga reprogramira, a kamoli reprodukuje, ili navede da se reprodukuje sam. U sibilskoj mreži nema nikakvih informacija o tom procesu. Kao da su namerno suzbili celokupno znanje o tome." Naslonio se u svoj deo kauča i uzdahnuo. "Prokleti bili..."
     "Želeli su da vi svoje greške pravite sami", reče Rid.
     Gundalinu diže oštar, upitan pogled.
     "Mi", reče tiho Rid. "Mislio sam da mi činimo svoje greške sami."
     "Doktor-Kulervo..."
     Rid otkloni pogled, zahvalan za ovo prekidanje; Ananke je bio proturio glavu kroz vrata. Na tom momčiću bila je razumna imitacija odeće koju bi neki ozbiljan student na Karemofu mogao nositi - odeće do afektacije vrećaste i nelaskave; govorio je prihvatljivim sandijem. Rid je svojevremeno, dok su putovali sa planete Ondini, prisilio Anankea i Niburua da nauče sandi i još neke od najvažnijih jezika Četvrte, zato što su se bližile situacije u kojima će, po prvi put, i oni morati stvarno da razumeju šta se dešava. "A?"
     "Odo' ja na spavanje. Je l' ti treba nešto pre nego što odem?"
     "Gde je Niburu?"
     "On je otiš'o na spavanje još pre nekog vremena."
     Rid frknu i odmahnu glavom. "Ništa, samo isključi tu buku."
     Ananke klimnu glavom i nestade; susedna soba postade čudesno tamna i tiha. Rid baci pogled na displeje ugrađene u površinu niskig stola ispred njega, iznenađen da je toliko kasno.
     "Ovaj tvoj asistent nosi neku bebu?" zapita Gundalinu.
     Rid baci pogled ka praznim vratima i nasmeja se. "Ma, to je samo jedna životinjka. Kvol. Al' on nosi to odvratno stvorenje u platnenoj poveski kao bebu. Na Ondiniju kvolove ponekad čuvaju kao kućne ljubimce - ili ih jedu za ručak. Možda on zbog toga ne voli da gubi svog kvola iz vida."
     "Izvadio je putnu dozvolu za njega, naravno?"
     Rid pogleda Gundalinua, pa se osmehnu. "Naravno, komandante." Prešao je šakom iznad površine stola, aktivirajući na taj način terminal. Ekran se uključi i poče pokazivati podatke koje je Rid Kulervo uneo u računar dok je spremao prezentaciju koju mu danas nisu dozvolili da pokaže. "Pogledaj ovo", reče. "Da li je time predstavljeno ono što ste pokušavali da uradite?"
     Gundalinu se nagnuo napred. Proučavao je info-modele, tihim glasom je postavljao pitanja sistemu, gledao ih kako se transformišu, postaju trodimenzioni, opet tonu u površinu stola. Nije od Rida zatražio nikakva razjašnjenja, niti se činilo da su mu potrebna. "Da..." reče na kraju. "Ovo je izvanredno koherentan model onoga što smo radili. Ali, neke od ovih podataka otkrili smo tek nedavno. Ako si bio na putu, kako si mogao saznati..."
     Rid slegnu ramenima. "Izvršio sam nekoliko stručnih nagađanja, da popunim praznine."
     "'Stručna nagađanja'?" reče Gundalinu blago, i dotače simbole iscrtane svetlošću na površini stola. "Nemoguće. Pa, mi smo godinama radili na ovome. Niko ne bi mogao pogoditi, nekom uzgrednom intuicijom, ove..."
     "Kao što rekoh", progunđa Rid i povuče se za uvo. "Ovim se bavim, komandante. Vi ste pošli od svih onih klasičnih postavki o pametnoj materiji. Zato sam pretpostavio da ste načinili i sve klasične greške."
     Gundalinu diže glavu, stisnutih usana.
     "Sve te greške načinio sam i ja, Gundalinu-eškrad", reče Rid blago. "Zato sam ih tako dobro upoznao."
     Gundalinuovo mrštenje popusti. Odlaskom besa, njegovo lice ostade bez ijedne emocije, samo sa uspravnim brazdama premora. "U redu, Kulervo. Onda šta je sledeće? Šta? Meni je inspiracije ponestalo."
     Rid mahnu iznad displeja, uživajući, možda po prvi put, u nadrealnom osećanju da je mađioničar: konstrukti su se u vazduhu smenjivali, na osnovu njegovih ranije programiranih komandi. "Da li ste razmotrili mogućnost da tehnovirus enkodira informacije za svoje potrebe - pomoću ovog modela?"
     Gundalinu se zagleda u izmenjenu sliku; njegov namrštaj se vrati, sačinjen upola od sumnje, upola od koncentracije. "Zanimljivo..." Odmahnu glavom. "Ali strukturni kodovi postaju suviše raznovrsni ako se ovo sprovede do svog logičnog završetka..." Zabode prste u jedan deo slike.
     "Ne, ne", reče Rid nestrpljivo, sklanjajući njegovu ruku. "Ti si taj koji unosi prevelike komplikacije. Nije ovo život, ovo je umetnost - a bazična struktura je mnogo jednostavnija. U jezgru mora postojati neka univerzalnost, nešto jednostavno do divote. Nešto... ovako." Dovede novu sliku, tražeći, maltene gladno, neki trag razumevanja na Gundalinuovom licu.
     Gundalinu je zurio u sliku, a onda, polako, postao savršeno nepomičan. Rid ubrzo uvide da je Gundalinu prestao i da diše. "Tako mi oca svih mojih dedova", prošaputa Gundalinu konačno. "Ne mogu da verujem. Bogovi - ovo jeste istina. Jeste brilijantno... više nego divno: bogomprokleto brilijantno." Nasmejao se, odmahnuo glavom, digao pogled, izgledajući kao čovek spreman da zaplače. "Kulervo, rekao sam ti, ako mi daš upotrebljiv ključ, moći ćeš sam da odrediš na koji način da budeš nagrađen. Dakle: kaži."
     "Jedino što ja želim", reče Rid, "je da radim onaj posao zbog koga sam ovde došao. Da rešim ovaj problem, što pre to bolje. I da radim sa čovekom koji je otkrio zvezdopogonsku plazmu u Nakrajsveta."
     "To ne bi trebalo da bude nikakav problem", reče Gundalinu tiho. Samosvesni osmeh doticao je njegove usne. "Baš nikakav."









17. ČETVRTA: Nakrajsveta
     "Dobre vesti, Rid. Dobili smo dozvole za ulazak." Gundalinu je te reči uputio tako da su letele ispred njega, dok je ulazio, krupnim koracima, u kancelariju koja je bila u sastavu Ridove privatne laboratorije.
     Kulervo diže glavu, kao da se trgao iz ranog popodnevnog dremeža. "Tako mu Milenijuma!" reče iz svoje fotelje, pridižući se u uspravniji sedeći položaj. Njegovo lice ispunilo se mešavinom olakšanja, zadovoljstva i iznenađenja.
     "Dabogda Milenijum došao", progunđa osmehnuti Gundalinu. Kulervo je, isto tako dobro kao i on, razumeo ironiju tih reči. Izgovarao ih je godinama, kao i svako drugi. Odnosile su se na dan kad će Hegemonija opet raspolagati zvezdanim pogonom - ali nikada nije pomišljao da će stvarno doživeti da taj dan vidi.
     Kulervo se široko osmehnu i zabaci glavu unazad. "Eto sad te prvi put čujem da kažeš išta pre 'zdravo'."
     Gundalinu se osmehnu i stade pokraj Kulerva. "Još jedna jedinstvena opservacija..." reče on. Njegov osmeh postade širi. Kao i obično, bio je i razonođen i zbunjen Kulervovim 'kosim' mentalnim procesima. "Zdravo. I dobardan. Nadam se da si dobro spavao noćas, Kulervo-eškrad."
     Kulervo se nasmeja i odgurnu se iz sedišta, ustajući. Pljesnu, čujno, dlanom o Gundalinuov uzdignuti dlan; ali sa Gundalinuove strane to je bio staloženi gest, a sa Ridove više nešto nalik na pljesak po leđima. "Nikad ja ne spavam dobro, ali, šta mari? Đavoli ga nosili..." progunđa on, "sve počinje da se uklapa. To i ti osećaš, zar ne?" Šaka mu se trznula, kao da je hteo opet da posegne ka Gundalinuu; ali to nije učinio. Gundalinu je osećao da Kulervo tim svojim nervirajuće-blistavim očima svlači njegove misli do gola: njegovu živu želju za uspehom, njegovu bolnu potrebu da nađe odgovor koji će mislima doneti slobodu.
     Ali onda je, najednom, Kulervo opet gledao kroz njega. Okrenuo se terminalu na radnom stolu i trodimanzionalnom info-modelu koji je lebdeo nad površinom stola kao halucinacija, portret informacijske banke podataka u samo jednom jedinom živom mikrokompjuteru - tehnovirusu. "Moja si", prošaputao je kao da u sobi nema nikog drugog, "i znaš da je tako."
     Još nekoliko reči je progovorio, nerazaznatljiva naređenja terminalu, i slika se suptilno promenila. Pre nego što je Gundalinu mogao početi da analizuje šta se to izmenilo, cela slika nestade i površina radnog stola ostade samo ravnina neprobojnog sivozelenog. "Ne", reče Kulervo okrećući se Gundalinuu kao da odgovara na neko neizgovoreno pitanje. "Nisam dremao."
     Gundalinu žmirnu, prisiljavajući svoj um da još jednom prihvati 'na poverenje' ono što je čuo; nije bilo lako pratiti Kulervov misaoni tok hitar poput mlazića žive. Bio je priviknut na sporo-gazeće, uskoumne, bukvalističke analize naučnika sa kojima je na ovom projektu radio pre nego što je Kulervo stigao. Bili su to najbolji umovi koje je Četvrta mogla dati... ali, svi stvarno superiorni intelektualci nastojali su da emigriraju na Karemof, ili su se jednostavno na Karemofu rađali.
     Nekada je B. Z. Gundalinu verovao, kao i većina Karemovskih teha, da Karemof daje građane nadmoćne u svim bitnim aspektima - moralno, intelektualno, društveno - u odnosu na građane ma koje druge planete. Tokom godina, bolno se naučio poniznosti, i bio je zahvalan za to. Iskustva na Četvrtoj, međutim, vratila su mu veru da je zaista onoliko vredan svoga praotačkog prezimena koliko su mu to instruktori u školi 'Rislen' uporno govorili: da je dobio najbolje obrazovanje koje se za novac moglo kupiti, i da je rođen sa veštinom da ga dobro upotrebi.
     Ali proveo je gotovo tri godine u klopci, među neinspirisanim i neinspirativnim pedantima, u birokratskom lavirintu opsesivnog motrenja na bezbednost, okružen militarističkom paranojom. Na čitavoj planeti bilo je samo nekoliko Karemovaca, i svi su bili u hegemonijskom sudstvu, nijedan nije bio istraživač. Čim je Gundalinu emitovao vesti o svom otkriću na Karemof, obećano mu je da će mu biti poslata potrebna pomoć da bi razrešio izluđujuću mikrokosmičku zagonetku zvezdopogona. Onda je čekao skoro tri godine, učeći se još jednom skromnosti, pokušavajući da razreši nešto prividno nerazrešivo, gotovo sam.
     Najzad je ta obećana pomoć stigla. Očekivao je desetak vrhunskih karemovskih naučnika; dvadesetak. Poslali su mu jednog čoveka, čak ne Karemovca. Čoveka totalno nepoznatog, a po izgledu jedva dovoljno starog da je završio škole. Kad se oporavio od šoka, Gundalinu je prihvatio da taj Rid Kuleva Kulervo mora biti izuzetno kvalifikovan, ako je on taj njihov odabranik. Mnogi značajni istraživači dali su svoje najbolje rezultate u ranim dvadesetim godinama svog života. Ali sve to ga je sasvim nedovoljno pripremilo za čeoni sudar sa brilijantnošću Rida Kulerva. Jer, Kulervovi uvidi u načine funkcionisanja pametne materije išli su do granice mističnog, a Gundalinu nikad nije verovao u tajanstvene sile. Izgledalo je da Kulervo na neki način 'iz sopstvene utrobe', a ne mozgom, razume kako tehnovirusi funkcionišu; podatke nije toliko analizovao, koliko napamet predlagao... a ipak, njegovi nedisciplinovani izleti mašte bili su skoro uvek, stravično, pogoci u metu.
     Gundalinu je osećao da i njegov um oživljava, osećao je da ga dodir sa Kulervom stimuliše gotovo neizdrživo. Svakodnevno potiskivan do krajnjih granica svoje percepcija, i dalje od njih, postizao je i sam zasenjujuće uvide. Bilo mu je jasno, takoreći od početka, da njegov um nikada neće biti više od mutne refleksije Kulervove zasenjujuće brilijantnosti; a ipak, istovremeno, uviđao je maltene sa zahvalnošću da ipak može da ponudi nešto što Kulervu nedostaje: pragmatičnost i disciplinu. Nije bio Kulervov robot-pomoćnik, čak ni ogledalo, nego stabilizator, temelj, žiža za Kulervovu divlju energiju. Video je, pokatkad, dokaz toga, u Kulervovom iznenadnom zahvalnom pogledu... i u rezultatima rada. Ovih poslednjih nekoliko meseci, provedenih u zajedničkom radu, razlikovali su se od svega drugog što je u životu iskusio - bila je to jedna vrsta ekstaze, čisto intelektualne, zahvaljujući kojoj se svakog jutra budio zadovoljan što je živ, i gladan Kulervovog prisustva.
     A ipak, tokom sveg ovog vremena, nije saznao takoreći ništa o ljudskom biću zvanom Rid Kuleva Kulervo, za razliku od naučnika istog imena. Kad je Kulervo stigao, Gundalinu je osećao da ga taj čovek privlači neočekivano jako. Ta reakcija ga je iznenađivala, sve dok nije porazmislio o njoj. Onda je shvatio da je njegov život počeo da liči na hermetički zaptiveni svet projekta 'Zvezdopogon'u kome provodi čitavo svoje vreme. Kulervo je čovek s kojim on može zaista da razgovara, kao sa sebi ravnim, posle tako dugog boravka u ovom mestu gde nema takoreći ništa zajedničko ni sa kim. Štaviše, Kulervo je unikat, um prepun blještavog vatrometa. Gundalinuova želja da se s tim čovekom sprijatelji išla je maltene do bola.
     Ali Kulervo je odbio sve njegove pokušaje sprijateljivanja, čak i personalnog razgovora. Gundalinu je konačno prihvatio ono što je očigledno, i odustao. Nikad nije imao sklonost da nameće intimiziranje neznancima; posle izvesnog vremena shvatio je da Ridova nevoljnost za susret na pola puta nije lična, nego na neki čudan način odbrambena. Posmatrajući Kulerva, njegove razne sumornosti i disfunkcije, Gundalinu je zaključio da taj čovek pati od nekih problema koje želi da zadrži za sebe.
     Svoje razočaranje potisnuo je u stranu, rekao je sebi da to nije važno, da njih dvojica mogu biti kolege iako nisu prijatelji. Dokle god je njihov odnos bio fokusiran strogo na istraživački posao, komunicirali su bez greške; već nekoliko nedelja rade u savršenoj harmoniji. Ali, posle toliko vremena, Kulervo je još enigma, šifra, bizarna hrpa protivrečnosti koja Gundalinua svakog dana podseća na uskost granice između genijalnosti i ludila.
     Stojeći ovde u Kulervovoj kancelariji Gundalinu se neočekivano živopisno, seti kako su njih dvojica postigli svoj prvi trijumf kao tim, pre četrnaest dana. Lebdeći u komori sa nultom gravitacijom, rame uz rame, isprobali su još jednu rekombinaciju svog ključa, enkoder koji će otključati molekularnu strukturu oštećenog tehnovirusa u majušnom uzorku koji je ležao negde u srcu neverovatno masivne, skupe, i složene instalacije ispod njih - da bi plazma postala podatna kontroli, ljudskoj volji, da bi se oslobodila ludila... Čekali su, kao i u nekim ranijim prilikama, jedan uz drugog ali svako usamljen za sebe, a suptilni prsti njihovih polja prodirali su u materiju i vršili analize nadasve delikatne. Čekali su na reči koje će ili promeniti istoriju - ili poslati njih dvojicu van, iz te komore, potučene, natrag do njihovih programa, procesora i projektora...
     Imamo potvrdu. Te reči su odjeknule kao eho znakova koji su sevnuli preko njegovog vidnog polja, unutar njegovog šlema. Monotonost izgovaranja te poruke presekao je Kulervov krik trijumfa; figura pored Gundalinua, polu-ljudska u zaštitnoj odeći, pridržana stabilizacionim poljima, počela je hitri, nemogući ples. "...smo ga ovog puta, Bi-Zi! Rasturili smo ga, jebo ga bog!" Reči postadoše razgovetnije: Kulervo se probio rukama kroz Gundalinuovo zaštitno polje i dočepao ga u nezgrapni zagrljaj. "Rek'o sam ti! Smej se, ti preterano civilizovani kučkin sine, dernjaj se - rasturili smo ga!"
     I Gundalinu se počeo smejati, jer je verovanje uspelo, najzad, da se probije do njega; pa je i povikao, nešto neartikulisano, od olakšanja. Onda se bacio za Kulervom, koji je krenuo u dubinu instalacije kao da hoće svojeručno da izvadi uzorak iz jezgra. "Rid...!" Podleteo je pod Rida, i sudario se s njim na takav način da ga je zaustavio. "Sačekaj servoe, zaboga. Doneće uzorak jednako brzo kao što bi ti mogao... Možeš biti prokleto briliantan, ali ona polja dole će ti svejedno ispržiti mozak kao jaje." Položio je šake na Kulervova ramena, zadržao ga na tom mestu; njihova stabilizaciona polja, sada stopljena u jedno, svetlucala su zlatasto oko njih, kao neki genetski poremećeni oreol.
     Kulervo je blenuo u njega, sa zaprepašćenjem koje je polako ustupalo mesto nečemu prepoznatljivijem ali jednako čudnovatom. "Ej, Ilmarinen..." promrmlja on.
     "Kakav Ilmarinen", reče Gundalinu i prodrma ga malo, nervirajući se. "To sam ja. Rid?"
     Rid Kulervo je žmirnuo u njega i zatresao glavom. "Znam," reče odsečno i zbaci dodir Gundalinuovih ruku sa sebe.
     "Zašto me zoveš 'Ilmarinen'?" upita Gundalinu tiho. Radoznalost je istisnula to pitanje iz njega iako je, razumom, znao da to ne treba reći.
     Kulervo slegnu ramenima. "Neki od mojih... drugara... govorili su da sam ja novi Vanamoinen. Onda si ti valjda Ilmarinen... Slaba šala." Njegovo zurenje se prelomi, i on pogleda na drugu stranu: valjkasti servo-mehanizam pojavio se iz dubine, donoseći u sebi miligram zvezdopogona sada poslušnog i stišanog.
     Gundalinu je posmatrao taj dolazak; od siline iščekivanja stao mu je dah. Kulervo je pored njega lebdeo bespokretno, onda laganom, gotovo namernom gracioznošću izveo 'kolut' u vazduhu...
     "Ananke!" odjeknu sada Kulervov glas, vraćajući Gundalinua u sadašnjost.
     "Da, doktore Kulervo." Iz vazduha se materijalizovao glas tog ondinijskog studenta, Ridovog asistenta.
     "Nađi mi Niburua. Reci mu da hoću da ga vidim. Dobili smo dozvolu za ulazak."
     "To je super stvar, doktore! Idem po njega..."
     Kulervo se okrete i suoči se sa Gundalinuom. "Kad možemo krenuti na Jezero vatre?"
     "Sutra", reče Gundalinu, i sam jedva verujući u istinitost tog odgovora. "Trebovao sam sve što nam je potrebno još pre nekoliko nedelja." Bili su usavršili viralni program koji je stabilizovao plazmu koja će poslužiti kao pogon do zvezda; izveli su i testove, uspešno. Očigledni sledeći korak bio je da se otputuje na samo Vatreno jezero, gde ogromno polusvesno more zvezdopogonskog materijala čeka da oni utaže njegovu potrebu, da od haosa naprave red... Gundalinu pogleda ka vratima, sećajući se kako je izgledao doticaj namučenog uma te materije, vrući dah ludila u hladnoći zimskog snega.
     "I vreme je, do vragova", progunđa Kulervo, ne znajući Gundalinuove misli. "Valjda ovde ima još neko ko želi da ovo uspe, osim nas dvojice!"
     Gundalinu baci pogled nazad ka njemu. "Ima mnogo onih koji su čeznuli za ovim trenutkom dugo kao i ja, veruj mi", reče on. Ali ne bolno kao ja... "Sa nekima od njih susreo si se u Forzgejtu, u mesnom odboru Kartografa." Pre nekoliko nedelja odveo je Kulerva na jedan posebni sastanak njegovog ovdašnjeg kabala. U to vreme već je znao da njihov naučni proboj neposredno predstoji. Kulervo se držao mirno, čudno tih, tokom tog sastanka; ali se po njegovim reakcijama moglo videti da se nalazi na nekom prilično visokom mestu u unutrašnjim krugovima te organizacije. "Na nesreću, svi oni koji imaju ikakvu viziju nalaze se i sad u Forzgejtu. A mi, mi smo ovde - u jednoj provinciji gde je birokratija sama sebi razlog postojanja. Najveći naučni uspeh u hiljadu godina postaje, za njih, samo greškica u programu. Očekuju nas ovog popodneva u prostoru za pregled odlazećih putnika, da konačno potvrde naš plan putovanja i predložene ciljeve."
     Rid načini jedan vulgaran zvuk. "Biseri pred svinje", promrmlja. Naglim pokretom isključi terminal i okrete se opet Gundalinuu. "Onda ajmo da to sredimo." Virnuo je kroz vrata u veću laboratorijsku prostoriju. "Gde je Niburu?" ipita oštro.
     Gundalinu pogleda pored njega i vide unutra Anankea koji je upravo dizao pogled sa ko-zna-čega što je proučavao. "Stiže, doktore", reče Ananke i klimnu glavom. "Čekaće vas na uobičajenom mestu, napolju."
     "Ideš i ti", reče Kulervo. "Moramo svi." Momčić ustade; izgledao je neodređeno iznenađen, ili možda kao da pomalo zazire od polaska. Za promenu, nije nosio svog kućnog ljubimca u platnenoj nosiljci na grudima. Gundalinu poče gledati po prostoriji i nađe da kvol mirno sedi u jednoj kutiji ispod stola. Zatrese glavom, zamišljajući kakvo zurenje je taj par morao privlačiti na Karemofu. Opet pogleda Kulerva.
     Kulervo se okrete maltene kao da je osetio pogled na sebi. Gundalinu obori pogled i okrete se ka vratima. Kulervo se vraćao, Ananke za njim. Izlazili su sva trojica zajedno kroz utišano saće istraživačkih pregrada i laboratorija, kroz simetrične zeleno obasjane nivoe službe obezbeđenja, kao plivači kad se uzdižu kroz vodu. Najzad stigoše u iznanadnu jaku svetlost i buku, vrućinu i vlagu i natrule mirise bilja Nakrajsveta: sve ih je to uvek čekalo, odmah pred vratima projekta 'Zvezdopogon'.
     Kedalion Niburu, Kulervov drugi pomoćnik, čekao ih je kao što je i obećao, ispred zgrade, usred buke i vreline. Ali, bio je udobno izolovan od tog okruženja, jer sedeo je za kontrolnim uređajima trifibijskog terenskog vozila koje je Kulervo trebovao iz magacina Projekta čim je saznao da se ovde na taj način ide na putovanja po okolini. Od tada je Niburu, pripremajući se, učio da upravlja trifibijom; Kulervo je insistirao da je taj Niburu sposoban da pilotira bilo čime, i da će samo njemu poveriti da ih vozi do odredišta. Gundalinu se s tim složio, znajući da nije sposoban da sam pilotira takvim terenskim vozilom, uzdajući se da Kulervo ne bi 'tek tako' poverio svoj život nekome. Imati pilota koga poznaješ, a ne nekog neznanca nasumice određenog od strane službe bezbednosti - pa, dobro, to redukuje bar jedan od činilaca nasumičnosti. Gundalinuova intuitivna ocena o Niburuu, posle prvog vizuelnog iznenađenja u susretu sa čovekom toliko nižeg rasta, bila je, da je to kompetentan i pouzdan čovek, u znatnoj meri stabilniji nego Rid Kuleva Kulervo. A stabilnost je Gundalinuu, kad je trebalo krenuti ka Jezeru vatre, bila milija nego išta drugo.
     Gundalinu se pope u vozilo, zahvalan što dobija takav zaklon iako je zapravo samo nekoliko metara pešačio kroz dnevnu omorinu. Kulervo i Ananke uđoše za njim i vrata se uz šištanje zatvoriše, tako da su sad bili zaptiveni unutar klimatski kontrolisane materice trifibije. Gundalinu otre znoj sa lica. Od njega se očekivalo da se tokom većine svojih budnih sati pojavljuje u uniformi, ali ona je bila skrojena da se nosi u klimatizovanim kancelarijama, a na na terenu, u ovakvim predelima... tema o kojoj će on morati da porazgovara sa vladajućim slojem Hegiške čim se vrati na Karemof. Baci pogled na Kulerva, koji je zauzeo mesto za kopilota, pored Niburua, crven u licu. Gundalinu ga još nikad nije video obučenog u ma šta drugo osim u tuniku sa dugim rukavima ili u košulju, iako ništa nije od Kulerva zahtevalo da se uvek oblači formalno. Gundalinu se rasejano zapita zašto se on ne štiti takozvanom 'blokadom sunca'.
     Niburu ih podiže veštinom koja je, činilo se, bila bez ikakvog napora; uzlete nad nervozni ples kopnenog saobraćaja, iako je put koji je trebalo da pređu bio kratak. Niburu kao da je dobro poznavao temperament svog poslodavca; Gundalinu je pretpostavljao da je to manje-više obavezno, kad radiš za Rida Kulerva.
     Zagledao se u ludi krpež starih i novih struktura dole. Podsećale su ga na trodimenzioni informacioni model, koji prikazuje da se ovaj grad širi nekontrolisano, kao neki poremećeni oblik života, virus koji se izmakao nadzoru, zvezdopogonska plazma sama... Prisilio je svoj um da odustane od te slike i da se fokusira na neposrednu činjenicu da grad eksplozivno raste, i da je tome u velikoj meri doprineo on. Kad je doputovao ovde da traži svoju nestalu braću, gradić je jedva postojao. Bio je jedini zakoniti put do Vatrenog jezera, ali tu su prolazili samo lovci na blago i drugi sumnjivi tipovi dovoljno zadrti i glupi da okušavaju sreću u divljini. Gradićem je upravljala firma 'Univerzal Procesing', multinacionalka u čijim rukama su bile koncesije za eksploataciju mineralnog blaga Nakrajsveta; varošica je bila više birokratski nadrealni košmar nego istinsko geografsko odredište na mapi stvarnog sveta. U to doba čak nije imala ni ime. Pošto su ljudi kompaniju zvali prosto 'kompanija', ovu naseobinu su zvali 'Naselje kompanije'.
     Onda je u Nakrajsveta došao on, Gundalinu, i izašao sa vestima koje i do danas šalju udarne talase kroz Hegemoniju. Promene su počele prvo ovde, u epicentru tog udara, na Četvrtoj. Gundalinu je sad gledao kako ispod njega promiče grad: sumorno jezgro zdepastih i teških kolonijalnih građevina nadmašeno sjajem predfabrikovanih mnogospratnih košnica koje je vlada Četvrte spustila ovde da bi poslužile za stanovanje mnogobrojnim pristiglim tehničarima, istraživačima i radnicima zaposlenim u projektu 'Zvezdopogon' i u raznim pomoćnim postrojenjima.
     Dole, gledano iz jazbina gradskih ulica, činilo se da je to naseobina sasvim transformisana, preporođena, poput budućnosti same. Ali ovako, iz vazduha, on je video i ono izvan gradske zone, video je gnjileću mahnitost džungle svud uokolo, opruženu do obzorja. Džungla se neprestano trudila da opet zaposedne ovaj teren, koji su tuđinska inteligentna bića prigrabila kao neka zaraza; džungla je i uzmicala, polako, nikad dobrovoljno... Haos protiv reda. Jedan mikrokosmos života, napretka, ljudske duše.
     Sklopio je oči za trenutak, da ne gleda, da spreči rezonance koje je taj prizor pokretao u njegovom pamćenju. Sutra ide na Vatreno jezero sa znanjem koje će, ako bogovi daju, početi da vraća Jezero nazad, iz srca ludila, kao što je on uspeo, jedva, da vrati svoju braću... kao što je još mnogo ranije, u onom prvom slučaju, uspeo da vrati sebe zdravom razumu i civilizaciji. Pomakao se u sedištu, videći sa olakšanjem da se već spuštaju, da već padaju ka iluziji da će progres i red preovladati.
     Doduše, moralna opravdanost nije baš na strani progresa i reda, razmišljao je umorno, dok ih je Niburu prizemljivao na predviđenu tačku u bezbednosnoj zoni centra za odlaske ka Vatrenom jezeru. Oko sebe je sad video samo ružnoću i banalnost: te stvari su se oko njih uzdigle, opkolile ih sasvim, čim su njih četvorica izišli iz lebdilice i stupili na keramikom popločano sletno polje. Gledajući dole, on vide pokraj svoje čizme mesnati izraštaj neke bezimene gljive koja je curila kroz naprslinu u loše urađenom keramičkom polju: haos procuruje kroz pore civilizacije. Ovde ništa nije izgrađeno da traje. Zastrašuje, rekla mu je jednom prilikom sibila Han, kako nesigurno plutamo na površini života.
     Povuče nadole, po navici, donji rub 'bluze' svoje uniforme, videći da jedan uniformisani gardista ide ka njima preko sletnog polja, načičkan svakojakim oružjem. To naoružanje na njemu bilo je više simbol nego pretnja; samo je podsećalo, na način lako shvatljiv prosečnom ljudskom umu, da drugo naoružanje, mnogo prefinjenije i dejstvenije, brani perimetar grada, zaprečavajući nepozvanima put ka Vatrenom jezeru.
     I u doba kad je kompanija sama kontrolisala pristup do Jezera, nezvanim gostima je dolazak bio itekako težak. Sad je bio praktično nemoguć - Gundalinu je u to bio siguran. Kad je javnost doznala za otkriće, moćna Svetska Enklava Četvrte prisilno je nacionalizovala kompaniju, uz podršku hegemonijske policije. 'Univerzal Procesing' je bila, do tada, jedna od vodećih ekonomskih sila na toj planeti; nacionalizacija od strane planetarne vlade bila bi, pod ma kojim drugim okolnostima, nezamisliva. Bez pune podrške Hegemonije, verovatno bi bila i neizvodljiva. Ali ta kompanija bila je vlasnik Nakrajsveta i celog Vatrenog jezera. Gundalinu je tamo našao nešto nemoguće, pa su zato izvesne nezamislive stvari najednom postale neizbežne...
     Dok im se gardist približavao, Gundalinu uvide koliko je to krupan čovek, ne samo visok nego i masivan. Nastupao je ka njima nezadrživo kao lavina kad se otisne sa planine. Nešto u tom širokom, bronzanom licu kao da mu je bilo poznato, i Gundalinu se zapita da li su se njihove staze u nekoj ranijoj prilici ukrstile. Ništa u turobnom izrazu - ili odsustvu izraza - lica tog čove nije sugerisalo nikakva druga osećanja osim jedne uopštene netrpeljivosti prema svim strancima, a da su njih četvorica stranci bilo je sasvim jasno. Tip je bio u militarnoj uniformi Enklave, ali, Gundalinu je u to bio siguran, ranije je nosio uniformu kompanije, kao i većina zaposlenih ovde. Promenio im se samo gazda, ništa drugo - osim što je sad totalitarna birokratija koja već sto godina upravlja životima gotovo svih ljudi na ovom kontinentu dobila još bolje alate za sprovođenje diktature, uz smanjenje straha da će se vlada umešati i ublažiti birokratske ekscese; jer sad su oni, birokrati - vlada.
     Gundalinu je gledao kako stražar diže, mrzovoljno, žuljevitu ruku i salutira. Uzvratio je salutiranjem, ali je svoju jednaku mrzovolju zadržao za sebe. Talasi vreline dizali su se, odbijeni, sa nemilosrdnog, staklastog pločnika ispod njegovih nogu. Setio se da je jednom prilikom gledao šake slične ovima kako slamaju, onako uzgred, sve prste jednoga drugara koji je mislio da ode u potragu za blagom, u jednom noćnom lokalu zvanom 'Kod Ku'ara'.
     "Komandant Gundalinu", reče Gundalinu, odsečnije nego što je bilo potrebno, "Treba da idem kod agenta Ahrona."
     "A ovi?" reče stražar tonom hotimice uvredljivim. Njegove crne, gusto nadsvođene oči skrenule su samo na tren ka preostaloj trojici.
     Gundalinu je osetio da se Kulervo pored njega mršti. "I oni", reče blago. Pođe jedan korak napred, prisiljavajući stražara da učini korak unazad; stražar se okrete i pođe, bez ijedne reči više. Kulervo dobaci jedan poprečan pogled Gundalinuu, kratkotrajan, odmeravajući; ali ne reče ništa. Stražar ih je već vodio ka administrativnom kompleksu, u kome je čekao agent Ahron.
     Unutra ih utovariše u jedan obezbeđeni tramvaj, i povezoše kao ljudski prtljag kroz bezličnu repetitivnost kompleksa, do njihovog odredišta. Razdaljina je bila mala, ali je Gundalinu ipak bio zadovoljan što se voze, što ne moraju da idu pešice, pod stražom, kao kriminalci. Ananke je sedeo do njega, zureći u promicanje identičnih ulaznih vrata kao da tu postoji neko otkrovenje. Gundalinu pogleda Kulerva, koji je sedeo mršteći se i vukući se za uvo, tačnije vukući kristalima natovarenu minđušu koja je bila jedna od upadljivijih manifestacija njegovog nepredvidljivog ličnog stila.
     Niburu je sedeo pored Kulerva; njegove kratke noge virile su sa sedišta kao dečje. Gundalinu pomisli da je Nibururu verovatno milije nego čak i njemu što ne moraju peške, jer je Niburu uvek morao da trčkara da bi održao korak sa ostalima, u telu koje je uvek upadalo u nezgode zbog konvencija drugih. Jednog dana se usudio da pomene ovu temu Niburuu, kad ga je video kako se popeo na stolicu da bi mogao da radi sa jednostavnim nizom podataka Koje mu je Kulervo prepustio da potvrdi. Niburu je tada samo slegnuo ramenima, činilo se pomiren sa nevoljom, i progunđao da su u njegovom brodu sve proporcije podešene prama njemu, i ni prema kome drugom.
     Gundalinu krišom još jednom pogleda Niburua i Anankea. Oni su gledali promicanje zidova okrečenih u razne boje, sedeći u malo verovatnoj simetriji poze. Zapita se da li je Rid Kulervo izabrao sebi ovakvo osoblje jednostavno radi šok-vrednosti. Naslućivao je da je to moguće. Ali ipak, bio je uveren da ih je zaposlio ne zbog tog njihovog izgleda, nego uprkos njemu.
     Tramvaj ih je ispljunuo neposredno u jedna ulazna vrata koja su više ličila na vazdušnu predkomoru za zaštitu od vakuuma. Bezbednost nije bila baš toliko stegnuta čak ni u samom Projektu.
     Začu kako iza njega Kulervo mrmlja Niburuu: "Kad neko pretera... Šta li ovi seronje misle, od čega su se na ovaj način odbranili?"
     Gundalinu okrete glavu i pogleda ih. Usne je malo izvio. "Od spontanosti", reče. Kulervo uzvrati nečim nerazumljivim. U tom trenutku drugi, unutarnji štit u ulaznim vratima dematerijalizovao se pred njima.
     Jedna zdepasto građena sredovečna žena sa zlatastom kožom i kosom boje gvožđa digla je pogled ka njima preko golog prostranstva sobe. Gundalinu prepoznade da je ona agent Ahron, osoba koja mu je dala dozvole za kretanje i za određeni program rada tokom nekoliko ranijih njegovih dolazaka na Vatreno. Na sebi je imala jednu varijantu iste uniforme koju su videli na praktično svakome ko se dosad pojavio pred njima, i izraz lica Gundalinuu jako dobro poznat: budna pažnja, bez i najmanje zainteresovanosti za ono što gledaš. Sa njom su bila trojica ljudi; znao je zašto su tu, i nije bilo potrebno da mu iko to objašnjava. "Komandante Gundalinu", reče Ahronka, uspevajući da u izgovor njegovog imena unese neki upitni ton, kao da nije sto posto sigurna da ga se seća.
     "Da", reče on, "vraćam se da pokušam još jednom. I to, nadam se, poslednji put, zahvaljujući ovom mom kolegi." Pokretom je pokazao Kulerva, koji je kruto stajao uz njega i pogledom odmeravao tu prostoriju i ljude u njoj.
     Ona ne reče ništa. I dalje ga je gledala bez ikakvog interesovanja, a ta trojica su stajali iza nje ćuteći, kao poslemisli.
     "Verujemo da smo našli način da ovladamo zvezdopogonom. Siguran sam da nije potrebno da ti govorim šta će to značiti..."
     "Da, komandante, izvršila sam razmatranje tvoje dokumentacije. Takođe tvojih dozvola i lista zaliha", reče ona, bacajući pogled na radni sto/terminal ispred sebe, koji je imao boju prašine. "Čini se da je ovde, po prvi put, sve u redu. Ne vidim nikakvog razloga zašto ne bi mogao da kreneš po planu."
     Shvatio je, sa malo razdraženosti, da se reči 'po prvi put' odnose na ono što je on doneo a ne na reakcije Službe bezbednosti. "Vrlo mi je drago da to čujem", reče on, sa mučnom učtivošću. Oseti da se pokraj njega Kulervo počinje opuštati, beskonačno malo.
     "Koliko očekuješ da će tvoja ekspedicija potrajati?"
     "To je teško reći. Ako testovi budu uspešni..."
     "Potreban mi je precizan odgovor o dužini boravka." Kucnula je nestrpljivo po displeju.
     "Da, svakako. Sedam dana." Zapravo je trebalo da već na samom početku utvrde da li Ridov program restrukturisanja uspeva ili ne uspeva. Imajući u vidu i vreme potrebno da se oprema namesti za rad, i nenormalno ponašanje samog vremena, hronosa, u okolini Vatrenog jezera, period od sedam dana trebalo bi da im bude više nego dovoljan, i da im ostavi znatnu rezervu.
     "Samo toliko? Shvataš da ćete morati da se vratite u roku od tedan dana, bez obzira da li je vaš posao dovršen ili ne..."
     "Dobro, onda dva tedna", reče on, ispoljavajući samo malo nestrpljenja. "Neka bude dva tedna."
     "U redu, Međutim, ako se dogodi da dovršite proučavanja za manje od četrnaest dana, obavezni ste da nam javite da se vraćate pre roka."
     "Svakako, svakako."
     "Dakle, zamolila bih da uneseš svoj lični bezbednosni kod ovde, kao svedočanstvo da si potvrdio i garantovao da su uneti podaci, koliko je tebi poznato, istiniti."
     Klimnuo je glavom i dotakao daljinac na svom opasaču, aktivirajući time nečujni prenos šifrovanih brojki u dokument koji je na to čekao. Trenutak posle toga začu prodorni piskutavi ton koji je pokazao da je bezbednosna banka podataka prihvatila njegovu verifikaciju.
     "Ovi će vam biti posada", reče Ahronka, pokretom indicirajući trojicu koji su iza nje stajali kao stene. Time je po prvi put pokazala da je svesna da u kancelariji ima još nekog.
     Gundalinu klimnu glavom i zakorači napred, a ta trojica vladinih vojnika mrzovoljno oživeše. Međutim, Kulervova šaka sklopi se oko njegove mišice i povuče ga nazad.
     "Šta je ovo?" prošaputa Rid Kulervo, iznenada ljut. "Nije bilo reči da će s nama ići još neko!"
     Gundalinu ga pogleda, iznenađen tom žestinom. "Nema problema", reče tiho, trudeći se da pronađe prave reči koje bi smirile Kulerva. "Takva je vladina politika. Uvek daju jednog pilota i dvojicu pešadinaca, radi bezbednosti."
     "Pilota mi već imamo", reče Kulervo odsečno, klimajući glavom ka Niburuu. "I pomoćnika koliko je potrebno. Ovo je rizičan projekat. Ne želimo da nam se totalno nepoznati ljudi upetljavaju u posao. Sam si rekao: što više ljudi je sa nama, utoliko opasnije Jezero postaje."
     "Takvi su propisi", reče agentkinja ravno.
     Gundalinu je posmatrao kako izrazi lica Ahronke i trojice soldata otvrdnjavaju. Ako se sad Kulervo razbesni, oni mogu jako brzo izgubiti dozvolu koju je on tako mukotrpno sredio. "Agente Ahron", reče on, uz oštar upozoravajući pogled Kulervu. "Doktor Kulervo je u pravu kad ističe da bi veća grupa bila potencijalno opasna, s obzirom na nestabilnu prirodu Jezera. Kao što znate, tamo smo izgubili nekoliko ekipa u poslednje dve godine. Ovog puta već imamo kompletan tim..."
     "Takvi su propisi", ponovi ona. Prekrstila je ruke na grudima. "Pilot sa dozvolom, i dvojica pešadinaca radi bezbednosti."
     "Koje sranje", progunđa Kulervo. Sad ga Niburu povuče za rukav i nešto mu prošaputa. "Obezbeđuju nas od čega?" nastavi Kulervo. "Od nas samih?"
     Gundalinu se okrete i pogleda ga, i reče tiho ali brzo: "To se ovde tako radi. Meni to nije problem." Položi šaku na Kulervovu mišicu, natera ga da se pogledaju u oči i da tako ostanu. "U čemu se sastoji tvoj problem...?"
     Kulervo mu se ukoči ispod šake. "Nego, da ti kažem šta će tvoj problem biti", nastavi Gundalinu šapatom, ne dajući mu vremena da odgovori. "Ako nastaviš da pritiskaš ove ljude, Ridu Kulervu će biti trajno zabranjeno da ide do Vatrenog jezera; druga mogućnost, cela ova ekspedicija će ostati kao nasukani klabah, a tada, ne znam da li će i tvoji bogovi i moji..." on upadljivo dotače trolist koji mu je visio na prsima, "biti u stanju da je ponovo porinu u vodu. Uspešan zvezdani pogon u ovom trenutku ništa ne znači ovim ljudima ispred nas. A meni znači sve. Koliko znači tebi?"
     Kulervo je zurio u njega, i Gundalinu vide da se divlja svetlost u tim očima gasi. Kulervo ne reče više ništa, samo se naglim pokretom oslobodi Gundalinuove smirujuće ruke.
     Gundalinu se okrete da se opet suoči sa agenticom Ahron, i da ovlaš pogleda trojicu vojnika. Poznavao je, sa poslednjeg putovanja na Jezero, jednoga od njih, onoga kome su namenili da bude pilot. Bio je to kaplar po imenu Ngong, sposoban čovek, ali nimalo oduševljen izgledima da bude poslat na Jezero vatre - jer na takav zadatak niko normalan ne bi rado pošao. "Agente Ahron", reče on. "Dozvoli da predložim sledeće. Da mi upotrebimo našeg pilota, koji takođe ima dozvolu, i koji je jedan od asistenata dr Kulerva, ali da povedemo preostalu dvojicu. Na taj način, naša ekipa biće malo manja, čime će i opasnost od Jezera biti nešto redukovana; ali imaćemo, i dalje, adekvatno obezbeđenje. Ne pretpostavljam da će kaplar Ngong biti razočaran što će dobiti neku drugu dužnost. Je l'tako, kaplare?"
     Ngong krišom, malo nervozno, pogleda narednika koji je stajao pored njega, pa odgovori. "Neću, gospodine!"
     "Najzad, ja sam policijski komandant."
     Ahron ga je nekoliko dugih trenutaka sumnjičavo odmeravala, kao da pokušava da dokona kakvu to podmuklu kombinaciju on sprema protiv nje. "To ne stoji u propisima..."
     "Poznato mi je, agente Ahron, da ti imaš na umu samo našu bezbednost, i uspeh projekta na kome svi mi radimo zajednički, već toliko dugo..." Udahnuo je duboko. "Od svih agenata sa kojima sam imao prilike da sarađujem, ti si najvrednija i dužnosti najodanija - kvaliteti koje visoko cenim." Bogova ti tvojih, pomisli on, ovo nabacuj punim lopatama, skote jedan licemerni. Gadio mu se ukus sopstvenih reči. "Nakrajsveta je strahovito nepouzdano okruženje. Znam da bi ti manje nego iko želela da mi dovodimo u opasnost svoje živote, ili uspeh projekta, nepotrebno..."
     "Dobro", reče ona odjednom. Ispljunula je tu odluku kao grudvu sluzi iz grla. "Možeš upotrebiti vašeg pilota, komandante Gundalinu. Ali, da je na tvom mestu bio iko drugi..." Ona pogleda Kulerva. "...ne bih to dozvolila. Dakako, narednika Hundeta i borca Sarona vodiš sa sobom."
     "Hvala", reče Gundalinu, sa iskrenošću koju je osetio iz dubine duše. Usudi se pogledati Kulerva. "Nadam se da vam je taj nivo rizika prihvatljiviji, doktore?" Kulervo je suženim očima gledao tu dvojicu vojnika. Gundalinu ih takođe pogleda. Nikad ranije nije video ta dva čoveka. Narednik je bio niskog rasta i mršav kao korbač, ali sav od mišića, sa uzanim, zlim licem i neprobojnim očima. Gundalinuu je bio od prvog pogleda antipatičan. Redov je bio jedva nešto više od dečaka, verovatno regrutovan iz civilstva; u ovom času činilo se da mu perspektiva odlaska na Jezero vatre prija koliko i da bude uštrojen. Gundalinu uzdahnu.
     Kulervo pogleda ustranu i dole, ka Niburuu. "Mislim da ću s tim nekako izići na kraj", progunđa. Niburu je izgledao kao da mu nije mnogo laknulo, već naprotiv, kao da mu je nelagodno; Ananke je lutao pogledom od jednog do drugog kao da ta dvojica razgovaraju nekim jezikom njemu nepoznatim. Kulervo opet diže pogled ka Gundalinuu. "Hvala ti, Gundalinu-eškrad", reče sa neočekivanim osmehom.
     Nešto je zalepršalo i palo u Gundalinuovom želucu, kao da je on nekakav sitni glodar koga je mačka uzela u razmatranje. Otresao je sa sebe to osećanje, pomalo se i ljuteći na sebe. Nije ovo bio prvi put da Kulervove nepredvidljive reakcije pokrenu alarm u njegovom mozgu. Predugo je bio policajac; sad čita govor tela drugih ljudi gotovo nagonski. Kulervov govor tela puno je kazivao, i to sve neke nepoželjne stvari. Kulervova sklonost da plane i, u trenucima nepažnje, da se izražava i ponaša nedolično, odgovarali su pre nekom mladom uličnom siledžiji usijane glave nego uglednom naučniku. Ali bio je, neosporno, izvanredan istraživač.
     Gundalinu klimnu glavom, skloni pogled. Podseti se da je odrastao uz karemovske istraživače, muškarce i žene koji su bili prijatelji i kolege njegovog oca - naučnici čije prefinjeno ponašanje je odražavalo njihov položaj na vrhu jednog visoko strukturisanog, klasističkog društva. Kulervo nije Karemovac. Gundalinu o njegovoj biografiji nije saznao ništa više od toga: možda se Kulervo stidi da govori o svojoj prošlosti? To ne bi bilo nerazumno, kod čoveka čiji um je toliko superioran da mu je omogućio uzlet iz ko-zna-kakvog življenja pravo u jedno elitističko gnezdo. Ali niko se, nikad, ne rastaje od svoje prošlosti sasvim; to niko ne zna bolje od njega, Gundalinua.
     Opet pogleda agenticu i vojnike pored nje. "Polazimo iz dvorišta, sutra u prvoj četvrtini. Pretpostavljam da ćete čekati kad budem stizao. Koliko mi je poznato, sve što nam treba već je doneto tamo?"
     "Sve je u redu, komandante", reče agent Ahron. Vojnici salutiraše nabrzinu, u odgovor na njegovo salutiranje, i on pođe ka vratima. Kulervo i ostali pođoše za njim, bez ijedne reči. Nije više ništa govorio, a ni oni, sve dok nisu bili opet bezbedno u lebdilici, u letu nad gradom.
     "Bilo je impresivno", reče Kulervo najposle. "Vešt si manipulator, Gundalinu-eškrad."
     Gundalinu diže pogled, mršteći se: razdraženost i gađenje izrastali su sada iz njegovog odavno ukorenjenog gađenja prema samom sebi. Ali, na svoje iznenađenje, ne vide nikakvo ruganje u Kulervovom licu, niti ma kakvu drugu emociju koju bi on mogao imenovati osim možda radoznalosti. "Ne bih želeo da me potomci obožavaju zbog te osobine." Opet otkloni pogled, sada kroz prozor.
     "Trebalo bi", reče Kulervo. "Treba time da se ponosiš. To znači da imaš stvarni talenat za čitanje rđave situacije. Znao si tačno do koje mere možeš da pritiskaš njih... i mene. Ja, očigledno, u toj veštini nisam dobar. Izvini. Birokrati me nerviraju... Nakrajsveta me nervira." Načinio je grimasu, slegnuo ramenima. "Iskreno rečeno, nisam mislio da si toliko perceptivan. Tu osobinu Karemovci ne cene mnogo."
     Gundalinu opipa trolist na svojim prsima, ne reče ništa.
     "To je bio kompliment", reče Kulervo najzad.
     "Hvala", promrmlja Gundalinu, automatski. Spusti pogled ka svojim šakama, ka unutrašnjim stranama svojih zglavkova, glatkoj smeđoj koži koja je u jedno ranije vreme bila prošarana modrim tragovima njegovog pokušaja samoubistva. Krajevi njegovih usana poviše se nadole. "Valjda sam i stekao neke zasluge, u ovih poslednjih nekoliko godina." Bacio je pogled ka džungli, razmišljajući o onome iza vidika, iza onih dalekih planina... O onome što leži iza vremeprostora i čeka njega.









18. ČETVRTA: Nakrajsveta
     "Šta radiš tu, u ovo doba noći?" Gundalinu stade u prizmi svetlosti ispred otvorenih vrata Kulervove kancelarije, pogleda unutra.
     Kulervo se sa trzajem okrete. Žmirkao je kao da njegove oči ne primećuju ništa razumno u realnosti oko njega. "Bogove ti..." progunđa on, "al' me prepade." Strese glavom i poče se protezati. Gundalinu je već ušao u sobu. "Često radim noću, kad ne mogu da spavam." Prođe prstima kroz raščupanu kosu. "Ali šta radiš ti ovde? Mislio sam da uvek odlaziš na spavanje rano, i spavaš snom pravednika."
     Gundalinu nevoljno uzvrati sličnim osmehom na Kulervov ironični osmeh. "Ja nikad ne mogu da spavam u noći uoči odlaska u Nakrajsveta."
     Kulervo se nasmeja. "Znači ti ipak imaš nervne završetke, Gundalinu zapovedniče-eškrad-sibil-heroju Hegemonije."
     "Tako mi oca svih mojih dedova!" reče Gundalinu, zapanjen i iznenada ljut. Okrete mu leđa.
     "Čekaj." Kulervo se diže iz sedišta. "Razdirača mu, nervozan si. Polaziš?"
     "Da", odgovori on, mršteći se, ne okrećući se.
     "I ja. Polazim." Kad mu Gundalinu nije odgovorio, Kulervo dodade: "Nervozan..."
     Gundalinu se okrete ka njemu. Kulervo je sumorno zurio u displej na stolu ispred sebe. "Na čemu radiš?"
     "Ni na čemu", reče Kulervo sa iznenadnom gorčinom. "Ćorsokak." Naredi displeju da nestane, pre nego što je Gundalinu stigao i ovlašno da pogleda konstrukte koji su do tog trenutka plovili iznad ekrana. Sad se Gundalinu zagleda u praznu gornju ploču stola; pogleda i Kulervovo lice, očekujući da nađe jednako neprobojnu površinu. Međutim, Kulervove oči bile su ispunjene neočekivanim crnim beznađem.
     Kulervo naglo otkloni pogled. Gundalinu je oklevao, svestan da je takav pogled već viđao... u ogledalu. "Rid, hoćeš li da govoriš o tome?" upita tiho. "Mogu li ja da pomognem...?"
     "Ne", odreza Kulervo. Opet diže pogled, kao da je shvatio koliko oštro je to zazvučalo, pa promrsi: "Ali, cenim tu ponudu." Nešto što je moglo biti zahvalnost, ili čak čežnja, promače kroz njegove oči. On ipak samo odmahnu glavom. "Ne traći svoje vreme, ono je suviše dragoceno. Ja sam straćio dovoljno svoga. Postoje nepopravljive greške. Sa njima čovek jednostavno mora živeti..." Okrenuo se, otišao do vrata, a tamo stao i pogleda Gundalinua, čekajući.
     Gundalinu prihvati ponudu neodlučno. Pođe za njim napolje. Pođoše gore, kroz nekoliko bezbednosnih spratova, i pojaviše se van, u smrdljivom zagrljaju noći.
     Gundalinu je zastao pored mutno prosvetljenog ekrana na ulazu u Projekt da kaže jedno uzgredno "Laku noć"; Kulervo ga je čekao, neodlučno. "Hoćemo li se voziti?" upita Kulervo.
     Gundalinu odmahnu glavom. "Noćas sam raspoložen za šetnju."
     "To je prokleto duga šetnja", reče Kulervo, izgledajući iznenađeno. "Ili možda ne ideš kući?"
     "Ne idem kući." Gundalinu skloni pogled; malčice mu je zasmetao ovaj Kulervov nekarakteristični impuls ka drugarskom ponašanju. Zagleda se preko drečavo osvetljenog veštačkog pejzaža, varljivo otvorenog prostora koji je odvajao polu-podzemnu tvrđavu Projekta od starog kompanijinog grada. "Moram s nekim da se vidim."
     "S nekom ženskom?" reče Kulervo uzvijajući obrve. "Lične stvari?"
     "Da", reče Gundalinu, kome je ovaj razgovor iz sekunda u sekund sve više smetao. "Nije ono što misliš."
     Kulervo se zagleda u njega, očima koje su bile zaklonjene senkama noći. "Onda nemaš ništa protiv da deo puta idem uz tebe?"
     Gundalinu je oklevao, a onda shvatio da pokušava da smisli neki izgovor da odbije. Njegov um ostajao je uporno prazan, i zato on klimnu glavom. "Ako si raspoložen", reče, mireći se sa sudbinom.
     Zajedno su prošli preko blagih neravnina parkinga. Gundalinu je digao pogled ka nebu, koje je, za promenu, mogao lepo videti. Video je nešto razbacanih zvezda, prizor ne osobito impresivan, na potpuno crnom licu noći bez meseca. Priseti se Tiamata, gde su zvezde kao žar, gde je jednom prilikom video, u ponoć, svoju senku... Obori pogled i poče paziti kuda gazi, jer, spotakao se.
     Kulervo je hodao pored njega, pomno gledajući u tlo; ruke je zabio duboko u džepove svoje labave plave 'košulje-za-odozgo'. Gundalinu pade na um slika dečaka koji traži svoje izgubljene novčiće. Do ove noći, takvu sliku ne bi povezao sa Ridom Kulervom. Opet mu pade na um, kao i u nekim ranijim prilikama, koliko je ovaj Kulervo zapravo mlad. Ali šta s tim, geniji većinom najjače blistaju dok su mladi.
     "Znači ne idemo ka nekoj romansi..." reče Kulervo dižući pogled ka njemu, i suočavajući se sa njegovim pogledom. "Jes' ti oženjen?"
     Gundalinu odmahnu glavom, gledajući svoje korake, iznenada opet obuzet nelagodnošću.
     "Nikad se nisi ženio?"
     "Nisam", reče on tiho. Pogleda ka nebu. "A ti jesi oženjen?"
     "Jesam." Kulervo se zagleda pravo ispred sebe, kao da se priseća nečijeg lica. "Bogovi", reče žestoko, "hoću ovo da završim i da se vratim njoj!" Njegove šake se u džepovima stegoše u pesnice. "Ona je moj život..."
     "Koliko dugo ste venčani?" upita Gundalinu, pokušavajući da ne ispolji nevericu glasom.
     "Ne dugo... celu večnost", progunđa Kulervo.
     Gundalinu shvati da, za sve vreme boravka ovde, nije nikad video da Kulervo neku žensku pogleda dvaput. Pokuša da zamisli koja vrsta žene mora biti ta njegova, kad joj je čovek sa tako hitrim temperamentom kao Kulervo veran tako potpuno, i u uslovima višegodišnjeg rastanka. Kakva li je... Opet pogleda ka zvezdama. "Je l' Karemovka?"
     Kulervo se kratko nasmeja. "Šta? Ne! Ona je... sa Ondinija. Bez uvrede - Karemovke nisu moj tip."
     Gundalinu ga pogleda. "Pretpostavljam da nisu", reče malčice kratko. "Ali, mi Karemovci nismo svi mrtvi od vrata nadole, Kulervo."
     Kuilervo je pognute glave, sa ironičnim osmehom, ispratio Gundalinuovo polumrštenje. "Ne, ali ti si oženjen svojom radnom dužnošću. Tebe zaista niko ne čeka tamo negde? Nema žena - nema kajanja?"
     Gundalinu oseti da mu se grlo steže; proguta, i bol mu skliznu u grudi. "Ima neko", reče napokon. "Ima jedna. Bila je. I sad je. A kajanja... itekako. Možda ću je opet videti. Kad sve ovo bude urađeno."
     "Gde je?"
     "Na Tiamatu."
     "Na Tia-matu!" uzviknu Kulervo sa nevericom. "Bogčine... Sad mi još kaži da si sve ovo uradio samo da bi otvorio mogućnost da opet odeš kod nje..." Mahnuo je rukom ka Projektu, iza njih, i najednom se široko osmehnuo. "Ajde, zaprepasti me."
     "Sve ovo sam uradio samo da bih otvorio mogućnost da opet odem kod nje", reče Gundalinu. Osećao je da vrlo blagi osmejak savija krajičke njegovih usana.
     "Lažovčino", reče Kulervo. Njegov osmeh se još proširi.
     Gundalinu slegnu ramenima. "Kako ti drago." Topli noćni povetarac poljubi njegovo lice.
     Zašli su u lavirint ulica starog dela grada, onog koji je tu postojao od dolaska kompanije, a možda i pre. Ispucali, vremenom izjedeni zidovi pokazivali su ožiljke od bitke sa negostoljubivom klimom. Ovde, izvan zaštićenog sletišta, na sve strane su se osećali mirisi i tragovi šume: puzavice mrljaste sivizelene boje i debelo bodljikavo žbunje navaljivali su kao živi prsti džungle, radeći sa paklenim strpljenjem da rasture ono što je čovek napravio. Kad je prvi put došao ovde Gundalinu je stekao deprimirajući utisak o ovom gradu i svemu u vezi s njim; utisak koji se zadržao i sad. Ulice su sad bile bolje osvetljene noću, a noćna zabava raznovrsnija, mada ga nije privlačila ništa više nego pre tri godine. Ulice su bile i bučnije i življe, zato što je kredit proticao lakše. Više van-Četvrtaša prolazilo je sad mimo njih nego što su stanovnici ovog grada, pre Projekta, verovatno i sanjali da uopšte postoji.
     "Kod koga idemo?" upita Kulervo, gledajući, sa blagim interesovanjem, levo i desno.
     "Kod Hanke - one sibile koja me je dovela tebi u posetu."
     Kulervo mu uzvrati kratkim pogledom. "Zašto sada? Kasno je za posete."
     "Treba nešto da joj dam pre nego što krenemo." Gundalinu naznači teški kovčežić koji je nosio u jednoj ruci.
     Pošto Gundalinu nije pokazivao nameru da objasni pobliže, Kulervo zapita: "Pa, šta ima unutra?"
     "Nešto što pripada njenoj ćerki."
     Kulervo se namršti malčice, kao da mu je neprijatno ili kao da pokušava da se nečeg priseti. "Rekao si da je i njena ćerka sibila... ali nije trebalo to da bude? Da l' to znači da je..." Šakom je malo zalepršao pored slepoočnice, pokazujući na šta misli. Luda.
     "Da", reče Gundalinu i obori pogled. Sibilski virus je izazivao neizlečiv mentalni slom kod ljudi koji nisu emotivno dovoljno stabilni za sibilstvo.
     "Kako se to dogodilo? Mislio sam da na tim 'mestima izabiranja' odbace sve one koji nisu podoban materijal za sibilstvo."
     "Odbacili su je; ali ona se s tim nije pomirila. Majka ju je inficirala."
     "Uh, bogove ti", promrmlja Kulervo, odmahujući glavom. Opet pogleda Gundalinua, kratko, bez reči, prelećući pogledom preko trolista okačenog o Gundalinuov vrat.
     Gundalinu uspori korake na domak ugla jedne poprečne ulice. "Ovo je njena ulica..."
     "Rado bih pošao s tobom", reče Kulervo.
     Gundalinu je oklevao. "Važi." Slegnuo je ramenima i ušao u tu pobočnu ulicu. Čim su napustili glavnu ulicu, zašli su u tihu, stambenu oblast: jednospratne i dvospratne kuće, neke sa novim, nametljivo ukrasnim balkonima, gurale su se jedna uz drugu, rame uz rame, duž slabo osvetljenih, pustih trotoara.
     Gundalinu zaokrete i prođe ispod lučno povijenog ulaznog svoda u jednu kuću sa više stanova, njemu dobro poznatu. Stade pred identifikacijskom pločom koja se žarila blagom svetlošću, dotače odgovarajuće ime, dozvoli da ploča registruje njihova lica. Iz vazduha im odgovori glas Hanove, koji je zvučao iznenađeno ali izgovorio poziv njima dvojici da uđu. Bezbednosni energetski zastor na ulazu se rasplinu.
     Ušli su. Gundalinu je pošao hodnikom u dubinu zgrade i našao Hanovu koja je čekala na otvorenim vratima svog stana, obučena u dugu, labavu tuniku koja je mogla biti i spavaćica. Jasno se videlo da je radoznala, ali pozvala ih je unutra samo pokretom, bez ijednog pitanja; njen pogled je doleteo do lica Rida Kulerva i hitro opet skrenuo.
     Gundalinu već skoro dve godine nije ušao u taj dom. Sve je izgledalo uglavnom onako kako je on zapamtio, uredno i skromno poput vlasnice. Meki modularni nameštaj koji je kupila kad se zaposlila u Projektu izgledao je, i sad, gotovo nov.
     Spustio je kovčežić donet iz istraživačkog centra na jedan niski sto, između nesklonjenih sudova koji su u neredu stajali na stolu. Okrete se da odgovori na njeno još i sad neizgovoreno pitanje. "Doneo sam ti nešto. Za Pesmu." Spusti pogled ka tom sandučiću da ne bi gledao njoj u oči. Oslobodi zatvarače na poklopcu i izvadi jednu kuglu napunjenu nekom iskričavom vatrom.
     Pruži joj kuglu, videći da se između njenih obrva pojavljuje, opet, mali namrštaj zaprepašćenja. "Šta je to...?" upita ona, glasom jedva nešto malo jačim od šapata.
     "Zvezdopogonska plazma." Taj odgovor nije došao od njega, nego od Kulerva. A Kulervo je zurio otvorenih usta. sa totalnom nevericom. "Do vraga, šta radiš sa tim?"
     "Vraćam je pravom vlasniku", odgovori Gundalinu. Zvučao je smirenije nego što se osećao.
     "Šta, izišao si pešice iz istraživačkog centra sa tim, je l' to hoćeš reći? Nas dvojica smo maločas tek tako izšetali s tim?"
     Gundalinu klimnu glavom.
     "Kako je to moguće?"
     Gundalinu se osmehnu vrlo slabo. "Ja sam direktor celog projekta. Dao sam dozvolu sam sebi."
     "I bezbednosni sistemi su te poslušali?" promrmlja Kulervo. "Samo tako?"
     "Pa nego šta. Ja sam ih programirao. Ovde niko drugi nije imao dovoljno iskustva sa tim novim sistemima."
     Kulervo zatrese glavom. "Ja moram da sednem." Sede.
     "Pesmo..." reče Han iznenada, gledajući pored Gundalinua; ne kao da poziva, nego tonom potvrđivanja da je neko došao. Gundalinu se osvrte za njenim pogledom, a Kulervo, sa mesta gde je seo, diže pogled.
     Pesma je stajala na vratima jedne sobe, nepomična; iza nje je bila tama. Duga, bezoblična spavaćica pokrivala je bolnu izmršavelost njenog tela; njena teška, ponoćno crna kosa visila je oko nje kao pokrov. Zagledala se, otvorenih usta, u Kulerva. Polako je digla jednu šaku do usta, pritisnula ih; drugu ruku ispružila je ka njemu i uperila prst kao da je videla duha. Možda je zaista videla duha, pomisli Gundalinu. I on se nagledao duhova, kod Jezera vatre. Ali njene tamne oči odlutaše, onda naiđoše na njegove. Ispuniše se nečim što je moglo biti prepoznavanje, odbacivanje, mržnja... ili jednostavno ništa. Onda njen pogled pade na sferu u njegovim rukama. Njen izraz lica se poče lagano menjati. Najzad je Gundalinu bio siguran da vidi zadivljenost.
     Pošla je ka njemu, pružajući ruke neodlučno napred, kao da se boji Gundalinua ili njegovog odbijanja. On joj dade kuglu u šake. Prigrlila ju je i počela je gladiti; digla je pogled ka njemu, a oči su joj iznenada bile pune suza. Napola se namrštila, sa upitnim izrazom lica, i zato je, na trenutak, izgledala kao njena majka.
     "Da", reče on. Klimnuo je glavom, ne čineći nijedan pokret da dodirne nju ili kuglu. Ona opet spusti pogled ka toj lopti. Bilo je maltene kao da očima sluša šta se u lopti dešava. Pamtio je taj izgled, taj osećaj. "Osećaš? Vlada mir..."
     Učinilo mu se da je ona, možda, klimnula glavom, bilo je to neko majušno grčenje vratnih mišića; ali, nije više gledala ka njemu. Okrenula se polako na drugu stranu, držeći kuglu čvrsto prigrljenu, i otplovila kao duh, nazad kroz vrata. Mrak u sobi iza tih vrata ispuni se, na trenutak, avetinjskim zračenjem svetlosti iz kugle.
     Gundalinu se opet okrete Hanovoj, ignorišući Kulervovo rečito ćutanje. "Idem na Vatreno, sutra."
     "Znam", reče ona. "Da testiraš reprogramiranje virusa koje je izveo doktor Kulervo."
     "Jeste, mi smo..." Zaćuta. Dabome. Svak zna. "Mislio sam... šta god da se desi, dakle, bez obzira da li ćemo uspeti ili ne... Hteo sam da ti ovo sada dam, za slučaj da se meni nešto desi. U toj kugli je plazma za pogon do zvezda."
     Opet je klimnula glavom.
     "Proces transformacije uspeo je kod svih uzoraka koje smo ovde testirali, pa i kod ovog. Mislio sam da bi ti ovo moglo na neki način pomoći." On obori pogled.
     "Hvala ti", reče ona tiho.
     "To je najmanje što mogu da učinim." Opet je digao pogled ka njoj, video jedno umorno, izborano lice, i pod grlom trokraki tetovaž nalik na njegov: podsetnik da sibila ostaje sibila i kad privesak nema; danju i noću, budna i zaspala, i kad jede, pije, vodi ljubav... u svakom trenutku svog života. "Voleo bih da znam način da učinim i nešto više."
     Njen osmeh bio je pun zahvalnosti, ali on u njemu vide čitav jedan svet tuge.
     "Trebalo bi da idem sad."
     Oklevala je, i on nije bio siguran da li je to zato što bi želela da on ostane kod nje, ili prosto zato što više nije znala kako da razgovara sa njim. Okrenula se i ispratila ih do ulaznih vrata. "Laku noć", reče, "i hvala ti još jednom."
     "Laku noć", reče i on. Kulervo pođe za njim, na ulicu.
     "Objasni", reče Kulervo, hvatajući ga za rukav čim su počeli da pešače. "Ti maločas dade trećinu ukupne količine zvezdopogonske plazme koju smo uspeli da prikupimo tokom više od dve godine - iz ćefa?"
     "Ne..." Gundalinu odrečno zavrte glavom. "Nikako ne iz ćefa." Vraćao se ka centru grada, vodeći Kulerva sa sobom. "Ta količina koju smo uspeli da zadržimo pod kontrolom i nagomilamo daleko je manja nego što bi bilo potrebno čak i za jedno nadsvetlosno putovanje. Štaviše, nismo je uspeli naterati da se samoreprodukuje. U tom pogledu, nikakvih promena neće biti ako na Vatrenom pretrpimo neuspeh. A ako uspemo, biće beznačajno."
     "Ali kakve veze ima plazma sa njenom ćerkom?"
     Gundalinu je sledećih nekoliko koraka ćutao. Bližili su se uglu te ulice, i on pokretom pokaza Kulervu da sedne za jedan od stočića u uličnom, otvorenom delu jedne gostionice. Zaposleni u projektu "Zvezdopogon" prihvatili su noćno sedenje izvan prostorija kao jedan od svojih omiljenih načina trošenja slobodnog vremena, zato što je sedenje na suncu bilo neizdržljivo. Gotovo nečujno brujanje soničnih naprava posvuda raspoređenih u cilju teranja insekata stvaralo je umirujući, belo-bučni kontrapunkt njihovom razgovoru.
     Gostioničar im donese činiju jako zasoljene kore karoda i dva bokala vode. Gundalinu poče pijuckati tu mlaku tečnost, pomišljajući da gostioničar izgleda nezadovoljan; i zaključujući da nema pravo da bude nezadovoljan, jer ovde ni bokal vode nije džabe - tradicija koju je primetio kad je prvi put posetio ovaj sumorni gradić, i koja se održala. Iznenadilo ga je da Kulervo ne pije ništa jače; doduše, još od one noći kad su se njih dvojica sreli, nije primetio da je išta nalik na drogu prošlo između Kulervovih usana.
     "Daj, kakve to veze ima sa njenom ćerkom?" ponovi Kulervo, ovog puta uporno gledajući Gundalinua u oči. "Kako te njih dve drže?"
     Gundalinu se nasmeja. "Šakom oko srca, valjda." Odmahnuo je glavom i sklonio pogled od izraza Kulervovog lica. "Ničim više. Ali ta kugla u kojoj je plazma - to ti je original, zaostatak iz drevnih vremena. Stasis-polje sposobno da zadržava plazmu na sasvim bezbedan način, a da joj niukoliko ne menja osobine, a ipak, izgleda kao najobičnija lopta od plasa. Imam ja sve specifikacije o takvom polju... ali mi nismo u stanju da napravimo drugo. Zasada. To i jeste razlog što nam je potrebna dobrovoljna saradnja plazme..."
     "Vragove ti, pa ja sve to znam. U kakvoj je to vezi sa Hankom?" insistirao je Kulervo. "I sa njenom ludom ćerkom?"
     "Kugla pripada Pesmi. U toj kugli doneo sam onaj moj prvi uzorak plazme iz Vatrenog. Od nje sam je dobio. Posle sam i Pesmu, i moju braću izveo iz područja Vatrenog. Jer, ja sam na Vatreno išao da ih nađem... To je bio moj prvi razlog za odlazak." Zazvučalo je kao izvinjavanje; on baci pogled na Kulerva da vidi da li je ovaj to primetio. "Hanku sam sreo ovde, u gradu; pitala je da li bih mogao da tragam i za njenom ćerkom."
     "I ti si našao sve njih, tamo u tom..." Kulervo, ostavši bez reči, trže glavom neodređeno u pravcu Vatrenog jezera. "U to je teže poverovati nego u nalaženje zvezdanog pogona."
     "Valjda je teže", reče Gundalinu, napola se smeškajući. "Mada sam ja u ono vreme verovao da je prosto."
     "'Bogovi se brinu o budalama'..." reče Kulervo tiho.
     Gundalinu iskrivi lice. "Možda. Ispalo je ovako: svi smo se našli, možda slučajno ili ne slučajno, u mestu zvanom Sanktuarijum, pokraj samog Jezera."
     "Šta, tamo postoji varoš?" reče Kulervo sa nevericom.
     "Nekad je postojala. Na jednom ostrvu od crvenih stena, u samoj sredini Jezera. To su izgradili preživeli iz broda koji se tu srušio pri kraju Starog Carstva - iz onog broda iz koga je i plazma iscurila. Samo bogovi znaju šta je posle bilo sa tim prvobitnim stanovnicima. Kad sam ja tamo stigao, varošica je bila puna ubica i ludaka..." Njegov glas posustade; on poče da pije vodu, svestan da ga Kulervo čudno gleda. "Moja braća su tamo bila zarobljenici - robovi. Pesma je bila kraljica."
     Kulervo se nasmeja: pridavljeni zvuk, sa više neverice nego razonođenosti.
     "Bila je u duhovnom zajedništvu sa Jezerom. Zahvaljujući njenoj volji, svi ljudi koji su se tamo zatekli bili su do neke mere zaštićeni od nasumičnosti Jezera." Gundalinu diže pogled i opet mu se zagleda u oči. Kulervo je samo klimnuo glavom, sada bez ikakvog znaka iznenađenja. "Jezero je moglo na neki način da komunicira s njom zato što je ona sibila. Imam ja jednu teoriju..."
     "Po kojoj svi još uvek postojeći oblici staroimperijalnog tehnovirusa imaju zajednički sadržalac", reče Kulervo. "I da su razlike između njih samo refleksija njihovog različitog programiranja."
     Gundalinu je zurio u njega. "Tačno", reče.
     Kulervo se nasmejao. Klimnuo je glavom; oči su mu blistale. "Teorija sto posto tačna, Gundalinu-eškrad."
     "Zvučiš kao da to znaš sigurno."
     Kulervo slegnu ramenima i pojede jedno parče kore. "To je dokazano našim ovdašnjim rezultatima... bar po mom mišljenju je dokazano. Moje analize i mape razlika toliko su napredovale, da mi sad možemo da reprogramiramo bazičnu supstancu, na predvidljiv način, za naše potrebe. Ono što smo uradili, i što se spremamo da uradimo, sa zvezdopogonom, tek je prvi korak. Opcije su takoreći beskonačne. Samo kad bismo mogli rekonstruisati onakvu preciznost kakvom su oni sigurno raspolagali..."
     "Ako uspemo na Jezeru vatre, imaćemo dokaz da nova budžetska sredstva i novi napori treba da se usmere u tvoj rad, kad se vratimo na Karemof."
     Kulervo mu uzvrati praznim pogledom, kao da je ta rečenica bila potpuni non sequitur. Ili, kao da su misli samog Kulerva opet zalutale u neke tuđinske teritorije. "Da, da, verovatno", progunđa KUlervo. Protrlja se po podlakticama, zasukujući rukave do lakata.
     Gundalinu se ukoči, videći obilje boja i šara na njegovoj koži. Počinjale su od šačnih zglobova i prostirale se spiralno uz podlaktice. Tetoviranje. Gundalinu je jedino kriminalce viđao sa tako istetoviranim rukama. Dižući opet pogled, nađe da Kulervo zuri u njega.
     Kulervove dugoprste šake se trznuše, kao da bi htele da povuku rukave nadole; ali on to ne učini. "Natetovirali me na Samathi", reče on, "kad sam bio... mlad." Slegnuo je ramenima. "Nije ono što misliš." Ispruži jednu ruku, da je Gundalinu jasno vidi; komplikovane geometrijske šare slagale su se i uklapale jedna u drugu kao muzika koju je neko učinio vidljivom. To nisu bila gruba šaranja koja je viđao na nitkovima iz podzemlja. "Dopadalo mi se da ih gledam..."
     "Veoma lepo izgledaju", reče Gundalinu blago. Šare su ga podsetile na fluidne obrasce adhanija. "Nikad nisam video ništa ovako. Zašto ih pokrivaš?"
     Kulervo je proučavao tetovirane šare kao da je hipnotisan; ali Gundalinu se učini da primećuje da je taj mlađi čovek pocrveneo. "Da me ne bi svi u Projektu gledali ovako kao ti sada." Kulervo opet spusti rukave.
     Gundalinu je gledao kako šare nestaju; njegovo osećanje nelagodnosti bilo je čudnovato pomešano sa žaljenjem. Nije više ništa govorio. Čekao je.
     Kulervova pažnja naglo se vrati na Gundalinua; a Gundalinu opet pročita non sequitur u Kulervovom polu-mrštenju. "Recimo da je Jezero na neki način komuniciralo sa Pesmom; a sa tobom?" Kulervo pokretom pokaza ka trolistu na Gundalinuu, kao da se o tetoviranju nije ništa razgovaralo pre samo nekoliko trenutaka.
     Gundalinu prinudi svoj um da se prilagodi ovoj Kulervovoj nagloj promeni frekvencije. Dodirnu trolist rasejano, sa začuđenošću, kao što je i do danas često činio, svakog dana. "Da. Komuniciralo je i sa mnom. Prinudilo me je da o njemu razmišljam, sve dok nisam... razumeo."
     "Kako je stvarno tamo - na Jezeru?" Kulervo poče okretati prsten na svom palcu; prsten od nekog srebrnastog metala sa dva ugrađena solijusa. Gundalinu najednom uvide da je to verovatno venčani prsten.
     Gundalinu odmahnu glavom. "To ti ne mogu reći. Ne mogu objasniti... Možda je drukčije za svakog ko tamo ode." On diže ruke. "Nije bitno, uskoro ćeš videti i sam. Bogovi, pa gledaj koliko je sati. Trebalo bi i da odspavamo malo, pre nego što ova noć ode... ako možemo." Nasmešio se i podigao bokal prema Kulervu, kao da nazdravlja. Po prvi put, osetio je prema njemu ono udobno drugarstvo koje je iz njihovog odnosa nedostajalo, na način gotovo perverzan, tokom poslednjih meseci. Kulervo uzvrati dizanjem bokala i ironičnim osmehom, a onda popi svu vodu. "Sad ću ipak da se vozim kući s tobom", reče Gundalinu.
     Kulervo klimnu glavom, i daljincem pozva taksi. Ustade, i poče se protezati i trljati vrat. "Kaži mi", reče on, "da li i sad čuješ Jezero prilikom svojih odlazaka do njega?"
     Gundalinu je oklevao, zatim klimnuo glavom. "Čujem ga i sad. I postižem izvesno dejstvo na njega. Ekspedicije koje ja predvodim su... bezbednije. Ali Jezero je... ludo, nemam bolju reč. U naš kontinuum ono se uliva, i iz njega se izliva, kad mu se hoće; oko njega ne postoji čvrsta i pouzdana stvarnost. Zato je bilo tako prokleto teško čak i uzeti uzorak." Diže pogled: taksi koji su naručili tonuo je lagano, iz visine, prema kolovozu ulice u kojoj su se nalazili. "Rid..." Kulervo vrati pogled ka njemu. "Kad sam blizu jezera, ponekad malčice... izgubim orijentaciju. Teško je koncentrisati se, uz toliko statičkog šuma u glavi." Duboko je uzdahnuo i nastavio, osećajući da crveni. "Drago mi je što ćeš biti sa mnom na ovom putovanju. Drago mi je što ću imati nekoga na koga se mogu osloniti."
     Kulervov osmeh se vrati. "Potrebni smo jedan drugome, na ovom putovanju..." Obori pogled ka svom venčanom prstenu, i osmeh mu se čudno iskrivi. "U to se možeš pouzdati."









19. ČETVRTA: Nakrajsveta
     Rid se opet zavali u krevet, u pred-zornoj pomrčini, i uzdahnu. Osećao je kako ga voda smrti obnavlja, olakšava njegovu usamljenost i njegov strah, smanjuje bezbrojne jedva primetne nelagodnosti koje su mu već neko vreme čupkale nervne završetke. Bilo je to najpribližnije 'naletu' od droge - najpribližnije što je on sada još mogao postići. Uživao je u monstruozno varljivom osećanju dobrog zdravlja koje mu je voda smrti davala, osećanju da može da učini sve, da ni samo Jezero vatre nije doraslo njegovoj inteligenciji, i da ljudska bića koja s toliko poverenja polaze na put sa njim nisu dorasla njegovom lukavstvu. Sklopio je oči, prepustio se, osećajući kako se duboka uspavanost spušta na njega kao toplo ćebe...
     Pozivni signal na njegovom daljincu zazuja bučno u blagoj, perfektnoj tišini, i trže ga iz maltene-zaborava. On opsova i diže se u sedeći položaj, smućen u glavi, još napola sanjajući da se u snu prevalio preko neke ogromne bube. Onda shvati gde je, i šta to zujanje znači, pa opsova još jednom. Odgurnuo se od kreveta, ustao na noge; sad je već bio sasvim budan. Video je mutnu svetlost kroz nesavršena mesta na tankim zatamnjivačima prozora. Naredi da se svetla upale i pipanjem potraži daljinac na stočiću pored postelje.
     "Silazim odma'", reče i isključi ga ne dajući Niburuu priliku da odgovori. Navuče na sebe robusnu ali laku tuniku i iste takve pantalone, i teške čizme, što je Gundalinu preporučio za ovo putovanje; prikopča daljinca na opasač; i stavi na glavu šlem protiv sunca, koji je ovde navikao da nosi neprestano. Podiže vreću u kojoj je bila sva njegova lična imovina - jer, smatrao je da bez obzira na ishod putovanja, verovatno neće više da se vraća u ovu sobu - i kroči van, bez osvrtanja.
     Niburu i Ananke su ga čekali u iznajmljenoj letilici. Ovlašnim pogledom proverio je kako su obučeni; nešto pažljivije, kakva su im lica. Izgledali su umorno, nervozno, neispavano - štaviše, izgledali su kao da zbog brige u vezi sa današnjim danom i predstojećim danima nisu mogli da spavaju. "Šta vas dvojicu muči?" odreza on, znajući da bi trebalo da se i sam oseća tako, ali da zbog dejstva svoje droge nije za to sposoban.
     "Sve", reče Niburu pokunjeno. Ananke nije rekao ništa; samo je držao kvola blisko uz sebe i gladio ga rasejano. Kvol je brbljao nešto bez pameti.
     "Vedrije, vedrije, bogove mu", reče Rid Kuleva Kulervo mršteći se.
     "Hoćeš li reći da ovo ipak nije kraj sveta? A upravo to jeste", reče Niburu ironično.
     Rid zamumla nešto, gledajući kako Projekat i grad promiču ispod njih; pitao se da li su neraspoloženi zbog predstojećeg odlaska u nepredvidljivu divljinu, ili zbog straha od onoga što će možda morati da rade da bi se iz nje izvukli. Nije ih pitao, jer je znao da im ne bi mogao dati nikakav odgovor zbog koga bi se osetili iole bolje. Skloni pogled od njih, i pomače se nemirno na sedištu.
     Gundalinu ih je, kao što se moglo i predvideti, čekao, kad su stigli na polazno mesto ekspedicije. Pored njega bilo je insektoidno trifibijsko terensko vozilo koje će poneti sve njih ka njihovim sudbinama, a takođe i lebdeće sanke koje će vozilo za sobom vući, i koje će nositi glavninu njihove opreme. Rid odmahnu glavom i osmehnu se; u 'staklu' vetrobrana vide odraz - osmeh nimalo prijatan.
     Niburu ih je spustio tačno na mesto polaska. Rid iziđe i baci pogled ka terenskom vozilu; tamo su ona dvojica državnih vojnika utovarivala, još i sad, poslednje količine njihovih zaliha. Tačnije, to je radio jedan; onaj klinac, 'redov Sarun', kako li se zvaše? Narednik Hundet stajao je držeći šake preklopljene iza leđa, i posmatrao kako se mali muči i nateže sa teretima koje je on verovatno mogao podići jednom rukom; uložio je napor samo jednom, i to da opsuje 'borca' i ritne ga u stražnjicu kad je mali ispustio jedan sanduk.
     Rid se okrete Gundalinuu, koji mu je već prišao. "Naredniče!" reče Gundalinu oštro, četvrtaškim - jezikom planete Četvrte. "Pomogni Sarunu rukama, a ne nogom, ako misliš da posao napreduje brže!"
     Hundet ga pogleda, i Rid vide mrak potpunog neslaganja u očima tog čoveka, koji onda pođe lagano i zlovoljno da podigne jedan kraj sanduka. Hundet nije bio tip čoveka koji bi mogao zaboraviti takav prekor, ikad. Rid se ne potrudi da kaže očiglednu stvar, sad kad je bilo prekasno.
     "Hvala bogu što ćemo moći ovim da preletimo sve do tamo", reče Gundalinu tiho.
     Rid uzvi obrve. "Zašto bi, tako mu sedam paklova, uopšte i pomislio da se voziš na ma koji drugi način?"
     Gundalinu je slegnuo ramenima, smeškajući se bledo. "Kad sam prvi put išao do Vatrenog, putovali smo na onaj težak način, jednim olupanim junkerom sa defektnom repulzionom rešetkom. Po tlu, tokom celog tog bogomprokletog, paklenog..." Glas mu zamre; u njegove oči uđe nešto što nikako nije moglo biti iskazano rečima.
     Rid, malčice iznerviran, baci pogled ka Niburuu i Anankeu. "Koliko vremena vam je trebalo?"
     "Stvarno ne znam. Posle nekog vremena, čak ni samo vreme više nije bilo razumna kategorija."
     Rid ne reče ništa. Nije umeo da smisli nikakav odgovor.
     "Onda kako da budemo sigurni koliko dugo ćemo ostati?" upita Niburu, napola se mršteći. "Šta ako se zadržimo predugo, pa onda ovi vaši bezbednjaci... počnu da nas maltretiraju?" Rid je podozrevao da je strah od policije bio najmanji od svih strahova iza tog pitanja.
     Gundalinu odmahnu glavom. "To ovog puta neće biti problem."
     "Zato što ti možeš da razgovaraš sa Jezerom?" upita Rid.
     Gundalinu mu uzvrati postojanim pogledom. "Da", reče. "Zato što ja mogu da razgovaram sa jezerom."
     Rid oseti da ga vuku iznenadni udruženi pogledi Niburua i Anankea: pogledi koji postavljaju brižna pitanja, upozoravaju tihim protestom. "Znači, ti veliš da ćemo biti savršeno bezbedni?" upita on, za njih.
     "Nećemo", reče Gundalinu smeškajući se žalosno. "Niko nije savršeno bezbedan, Kulervo-eškrad. Bar ne u ovom univerzumu."
     Rid ga pogleda oštro; razvuče lice u osmeh, isto tako iznenadno. "Ja ne bih ni hteo da bude ikako drukčije", reče on. Ignorisao je mešovite izraze lica koje je dobio od njih kao odgovor.
     Utovariše i poslednji deo opreme, i izabraše ko će gde da sedi u unutrašnjosti vozila. Unutra je bilo kao u materici. Gundalinu se opredelio za sedište suvozača, uz Niburua, da bi sedeći tako, napred, imao najbolji mogući pregled terena preko koga će se leteti. Rid je seo dijagonalno iza njega, uz Anankea, a dvojici vojnika je prepustio zadnji, tovarni prostor, bez prozora. Gundalinu je ranije govorio da će putovanje trajati samo nekoliko sati. Ako sve bude u redu. Rid nije mogao da spreči da njegov sopstveni um doda to neizgovoreno caveat, upozorenje. Poče se naginjati ka prozoru i napred između sedišta, nestrpljiv da vidi poletanje; pomoću malog prijemnika u uvu slušao je kako službenici iz Kontrole perimetra izgovaraju sekvencu dozvole za uzletanje.
     Najzad oseti da uzleću; da je oslobođen gušećih stega državne vlasti, da se zaputio u divljinu, u nepoznato, u neukrotivo - u haos koji je postao vidljiv. Bilo je to kao da neki teret spada sa njega, kao da uzleće on sam, kao da se odmotava, ponovo rađa... Ananke ga pogleda iskosa, očima punim sumnje. Rid duboko udahnu i povuče se u svoje misli.
     Gledao je van i dole, video otečenu sivozelenu floru, džunglu koja je ispod njih ležala kao neki nezdravi tepih. Pratili su tmurno žutu traku neke reke čije ime nije znao, kao lovci kad prate svetlucavi sluzavi trag vilpa... Uvide da mu, za opis onoga što vidi, na um padaju samo slike neodređeno odvratne; pokuša da zamisli i neku sliku koja nije morbidna, ali mu to ne pođe za rukom. Zapita se da li u fizičkom izgledu ovog mesta postoji nešto na šta ljudski mozak instinktivno reaguje gađenjem, ili on prosto dopušta da bude uvučen u loše raspoloženje društva oko njega.
     "Koliko puta si išao do Vatrenog, komandante Gundalinu?" zapita Niburu, verovatno nastojeći da sebi skrene pažnju sa vidika ispod njih.
     "Ovo mi je šesto putovanje", promrsi Gundalinu jedva čujno. Nešto nalik na rafineriju sevnu i prolete ispod njih, na neočekivanoj čistini u džungli. Rid oseti stezanje svojih pleća; opusti se čim je odvratno preobilje zelenila opet ispunilo njegov pogled.
     "To je poslednji znak ljudskog stanovanja koji ćemo videti", reče Gundalinu, zvučeći maltene kao da je i sam zadovoljan što je to ostalo iza njega.
     Rid pogleda napred, pored Gundalinuovog ramena, vide nešto novo u daljinama. Ispred njih, pri dnu jednog planinskog lanca, šuma se završavala, kao obala mora. Planine su izgledale maltene kao snovi, srebrnaste zbog vlažne izmaglice iznad tropskih šuma. Nastavio je da ih gleda, siguran da će ono što mu se pričinjava - nestati pri sledećem treptaju oka: sigurno su to neki oblaci, ili fatamorgana.
     Međutim, nije nestalo. Sunce se nebom dizalo još više, svojom vatrom je razgonilo izmaglice, obasjavalo je unutrašnjost trifibije i ućutana, tužna lica oko njega; ali ono napred, ono treperavo-nestvarno, postajalo je iz trenutka u trenutak stvarnije, postajalo je barijera, zabrana, upozorenje.
     Dok su se uzdizale njima u susret, planine su se i izoštrile u gigantske gomile razvalina, kao da je neki poludeli džin nagomilao stene velike kao kuća u uzaludnom pokušaju da zaustavi neku osvajačku vojsku. "Vi ste stvarno išli po ovom terenu, baš po tlu?" upita Rid najzad, naginjući se opet napred da bi privukao Gundalinuovu pažnju; na postavljanje ovog pitanja nagnala ga je snaga neverice koju je osećao.
     "Jesmo", reče Gundalinu. "Preko svakog krvavog milimetra."
     "To putovanje mora da je bilo pakao", reče Rid tonom gunđanja kroz koji se probijalo divljenje.
     "Jeste", reče Gundalinu. "Bilo je tačno to." Opet zaćuta, zureći dole u sive, ispreturane ruševine planina. "Bio sam mehaničar. Održao sam junker u pogonu, preko tog terena, preko svega." Nasmeja se kratko. "Počeo sam da se osećam kao čudotvorac. Ali, kod Vatrenog jezera se čovek nauči skromnosti..."
     Rid se nasloni unazad, pokušavajući da zamisli Gundalinua kako leži na leđima ispod pokvarenog vozila i pokušava da ga popravi pod takvim uslovima. Pogleda opet kroz prozor, sa iznenadnom željom, maltene glađu, da vidi šta će se sledeće pojaviti na namučenom terenu koji je klizio ispod njih.
     Iza planina, nađe pravo srce Nakrajsveta: asketsku divljinu kamena i peska, blatne ravnice zapečene stalnom jarom do tvrdoće keramičkih pločica; svetlucava ležišta nekorišćenih mineralnih naslaga. On ne bi verovao da ovde nešto može živeti, ali ugleda busenje grotesknog, zakržljalog rastinja razbacano po površini poput izmeta. U daljinama, naizgled nedostižnim, uzdizali su se novi planinski vrhunci, ovijeni veštačkim, vulkanskim oblacima dima.
     U memoriji njihovog vozila nije postojao nikakav plan leta. Gundalinu se povremeno obraćao Niburuu kratkim monotonim rečima, a Niburu je u skladu s tim menjao kurs; navigacija jednostavno gledanjem, ili možda nekim tajanstvenim šestim čulom. Gundalinu je svojevremeno tvrdio da je rad svih instrumenata ovde sumnjiv, a osim toga okolina Jezera nikad čak i ne izgleda kao u ma kom ranijem trenutku. Izobličenje elektromagnetskog spektra, i takođe tkiva prostorvremena, nastalo zbog pogrešnog funkcionisanja zvezdopogonske plazme, širi se stotinama kilometara oko Jezera vatre. Racionalni deo Ridovog uma prihvatao je parametre tih fenomena kao činjenice, u ravni apstrakcije; ali neki drugi, primitivniji deo njegovog mozga drhtao je od užasa pred izgledima da će uskoro biti svedok realnosti toga.
     "Šta te je stvarno navelo da dolaziš ovamo?" upita on; još i sad mu je bilo teško da zamisli da jedan visokorođeni Karemovac odabere da radi nešto teško, nešto gde je potrebno žrtvovati se ili raditi fizički. Znao je da je Gundalinu bio plavac pre nego što je otkrio tajnu Vatrenog jezera; ali, postati policajac od karijere, u policiji Hegemonije, ne bi se moglo nazvati impulsivnim postupkom. Tu profesiju čak i tehovi su smatrali časnom; sviđala se njihovom osećanju reda. Ali, biti nezavisni lovac na blago, u nekom propalom vozilu, to je valjda najveće moguće udaljavanje od racionalnosti. "Da li si tad već imao ideju šta je Vatreno jezero zapravo?"
     "Nisam", reče Gundalinu, izbegavajući da se suoči sa Ridovim pogledom. "Pojma nisam imao šta ću naći. Hteo sam samo da nađem moju braću. Smatrao sam da je... moja dužnost prema porodici da ih nađem. Ako me razumeš. Pitanje časti."
     Rid je iznenađeno slušao ukočenu rezervisanost tih reči, i pitao se šta je to što mu Gundalinu ne kazuje; šta to ne dozvoljava sebi da kaže. Prepoznao je to iznenadno zatvaranje komunikacija, taj nevidljivi, neprobojni zid ćutanja. Tim istim sredstvom služio se i on sam, kad god je Gundalinu pokušao da se zbliži s njim. Tada nije mario da li će sudar sa tim zidom povrediti Gundalinuovu ličnost. Pod onim okolnostima, bilo je: što manje osećanja imaju jedan prema drugome, to bolje. Sad je Rid bio iznenađen - i iznenadio se samome sebi, što se ljuti - našavši se u ulozi odbijene strane. "A ljudi sa kojima si putovao?" reče, navaljujući, iz ljutnje, da nastavi tu konverzaciju. "Ko su bili? Šta su hteli da izvuku iz Nakrajsveta?"
     "Bila su dvojica." Gundalinu ga pogleda, pa skloni pogled, pomiren sa nevoljom. "Geolog Ang, bivši službenik kompanije. On je podneo ostavku da bi nastavio da radi samostalno. Mislio je da zna gde se nalazi bogato ležište. Smatrao je da će mu Jezero dati ono što on želi... I, Spadrin, van-Četvrtaš, kriminalac; verovatno je bio u frci sa nekom mafijom, i u potrazi za velikim bogatstvom kojim bi se otkupio. I on je mislio da će od Jezera dobiti ono što želi... To smo svi mislili."
     "Jesu li dobili šta su želeli?" navaljivao je Rid.
     "Poginuli su obojica."
     Niburu pogleda ka Gundalinuu, a onda, bela lica, opet ka Nakrajsveta.
     Rid se nasloni unazad, unutar tišine koja je najednom bila gorka poput ukusa lužine. Gledao je kako ispod njih promiču beskrajne ravnice gipsa i alkalnih materija, kao snežna polja. Prinudio je sebe da zamisli kako izgleda putovanje preko tog terena iz dana u dan, u pržećoj vrelini i košmarnoj neizvesnosti... Na trenutak pogleda Niburua, koji sad, zaklonjen naslonom sedišta, nije mogao videti njegov izraz lica; pa Anankea, koji je sedeo zureći u prostor, zanet u neka privatna razmišljanja koja su mogla biti ili svetla ili mračna. Redov Sarun je dremao sedeći na podu, leđima oslonjen na zid, umoran do zaborava. Narednik dočeka Ridov pogled mračnim zurenjem koje u sebi nije imalo dovoljno mašte da izgleda zabrinuto. Rid otkloni pogled, nastavi da posmatra promicanje pustoši.
     Promicalo je i vreme; nije bio siguran koliko vremena. To kao da nije bilo važno, sad kad je znao da je vreme ovde ideja bez značenja. Vreme snova, pomisli on, sa čudnim osećajem da već sanja. Niko više nije progovarao: san je zahvatio sve njih. Najzad se Gundalinu pribrao, pogledao pažljivije napred, napinjući mišiće. "Eno", reče on.
     Rid je pogledao napolje kroz zamagljeni vetrobran; njegovo telo se zateže. Usisao je dah, jer, najednom je video: neprirodni sjaj na horizontu, prvi nokat svetlosti, obećanje. Tako brzo. Njegove šake se stegoše, držeći neku emociju koja nije bila ni olakšanje, ni strah, ni osećanje čudesnog, nego mešavina svega toga.
     Jezero kao da je išlo njima ususret, više nego oni ka njemu. Širilo se ispod njih kao površina Sunca: zasenjujuća, treperava svetlosna vizija.
     "Da sletim negde tamo, na obalu, komandante Gundalinu?" upita Niburu, glasom koji je zvučao suvo i nesigurno. Rid se zapita da li je to zbog odćutanih sati, ili Niburu tako zvuči prosto zbog strahopoštovanja.
     "Dabome", reče Gundalinu, pokazujući prstom na levo. "Onamo je ulaz u neki kanjon, vidim i neko zelenilo. Ako ima vode, biće dobro logorište."
     Rid se zapita o posledicama pijenja vode na jednom ovakvom mestu; zaključi sa nečim bliskim razočaranju da je to svakako potpuno bezopasno, ako je Gundalinu voljan da pije.
     Niburu ih je spuštao niže, niže, beskrajno pažljivo. U bedemu kojim je bilo opkoljeno Jezero, postojala je ta velika rasprslina, među čije strme zidove su silazili. Istovremeno je napredovao i prema Jezeru, sve do jedne zaravni dovoljno široke da se na njoj ulogore. Pakleni sjaj Jezera ostao je odmah iza stena. Lebdilica se sa mutnim krckavim zvukom spustila na sasušenu zemlju.
     Niburu je odbravio poklopac njihove kabine, i talas vreline uvalja se unutra: vrući, tuđinski dah pustoši dodirnu njihova lica, njihovo meso. Tokom nekoliko dugih trenutaka niko se nije pomicao, kao da niko nema petlju da prvi stupi napolje. Rid pogleda Gundalinua, vide da ovaj zuri napolje, u spečene zidove kanjona, glave malo pognute, kao da... sluša. Nije se imalo šta slušati, bar koliko je Rid mogao da primeti. Upravo se spremao da nešto kaže, kad se Gundalinu diže iz sedišta i napusti vozilo. Za njim pođe Rid, pa ostali, jedan po jedan.
     Rid je žmirkao u prejakoj svetlosti. Jednim pokretom obori vizir svoje kacige. Ovde je bilo vrelije nego u džungli, ali, bar, suvo. Okrete se prema Jezeru vatre, ali ono je bilo sakriveno od njihovih pogleda krivinom kanjona. Pogleda dole, ka svojim stopalima, oseti jaru kako prožima izolovane tabane njegovih čizama, jaru koja se dizala iz bledog, inertnog šljunka na dnu kanjona; diže pogled ka zidovima od kameno tvrde, skamenjene gline, sve do ruba kanjona. Vide nekoliko ogromnih stabala paprati: to drveće se uzvijalo, poput neskladnih kišobrana, u bledo keramičko nebo. Stabla su imala boju gvožđa, a iznenađujuće zelenilo njihovog paperjastog lišća bilo je prigušeno slojem prašine. Začudila ga je perverznost tog bilja: raste tamo gore, na platou, iako su poslednje količine vode ovde dole, u zamirućim ostacima bujične jaruge, u razasutim plitkim, zeleno obrubljenim barama koje ispunjavaju pojedine zaštićene džepove nalik na otiske stopala na dnu kanjona... kao da je Vreme prošlo krupnim koracima kroz jarugu, odlazeći negde drugde, ostavljajući sve ovdašnje stvari u zamrznutom limbou sve do časa kad je dolaskom njihove ekspedicije narušen jedan drevni mir.
     Neko je glasno opsovao iza njega. Rid se hitro okrenu, najednom opet svestan vremena, i svestan da ovde ne stoji sam; da su drugi već u pokretu, manje ili više efikasnom, oko njega, po Gundalinuovim naređenjima. Gledao ih je kako dižu logor, rešeni da zaštite sebe i svoju opremu od brutalne vreline - od jedine stvari od koje su se mogli pouzdano odbraniti, ovde. Okrete im leđa, ljut, uglavnom na sebe; izgovori nekoliko oštrih naređenja Niburuu i Anankeu. Podseti se da je Gundalinu viđao ovaj pejzaž, ili pejzaže jednako čudne, već nekoliko puta; a i da nije, obavio bi posao jednako uporno, ne dozvoljavajući da mu tuđinstvenost ovog predela skrene pažnju, jer je do te mere kompulsivan kad se na nešto reši.
     Rid otre šakom oznojeno lice, nastojeći da ignoriše pesmu krvi u ušima. "Gundalinu", pozva on. Gundalinu se okrete da ga pogleda, pa mu priđe. "Je l' bezbedno ovde? Bujice...?" Pokretom je pokazao ka ustajalim, nepomičnim barama, ka visokim, uskim zidovima jaruge; preko tih slika nametala se neka njegova uspomena koja nije uspevala da dobije jasno vidljive crte, ali je grebala, kao oštricom brijača, zadnju stranu njegovih očiju.
     Gundalinu odmahnu glavom. "To se neće desiti dok smo mi ovde."
     "Hoćeš reći da je sušna..." Ridov glas zatihnu pre nego što je stigao do kraja rečenice, zbog izraza na Gundalinuovom licu.
     "Da, naravno", promrmlja Gundalinu, "sušna je sezona." Skloni pogled, i poče dovikivati instrukcije Hundetu.
     Rid se vrati do letećeg terenskog trifibijskog vozila i pređe na posao, odjednom želeći da je sve već sređeno, pa da i njegov pravi posao na ovom mestu može što pre da se okonča.
     Dok su završili sve poslove oko postavljanja logora, zalazeće sunce već je skoro sasvim iščezlo iza kanjonskog zida, tako da su mogli donekle da predahnu od nemilosrdne jare. Rid je ustanovio da ga pri svakom novom izlasku iz zaštitne komore neke od njihovih poluloptastih šator-kupola vrućina svaki put iznova ošamuti, iako mu ovo nikako nije bio prvi susret sa velikim vrućinama. Zato će bar u kupolama vladati uslovi povoljniji za opremu - pa, uzgred, i za ljude - jer su kupole napravljene tako da u najvećoj mogućoj meri zaustavljaju disruptivna elektromagnetska dejstva Vatrenog jezera.
     Rid iziđe ispod šator-kupole koja će služiti kao njegov stan. Bio je siguran da je njegova oprema u razumno funkcionalnom stanju, a njegova lična imovina potpuno bezbedna. Popodne je uglavnom utrošio proveravajući, i po nekoliko puta, te stvari, i izvodeći pojedine eksperimente. Želeo je da se odmori, ali njegove misli su nezadrživo bežale ka Mundilferi. Njena misterija, njena toplina, njena vlast nad njim: sile koje nadvladavaju sve drugo, sile neizbežne kao Vatreno jezero... ali on je u izgnanstvu, ovde u ovoj bizarnoj divljini, i ne može da joj se vrati dok ne dovrši, uspešno, ovu potragu u koju ga je ona poslala. Sad je znao da će potragu biti teško završiti, teže nego što je ikada zamišljao... ali će teškoće biti iz pogrešnih razloga. Ovo saznanje hranilo je njegovu potrebu za njom, takođe i njegovu sumnju i njegovo osećanje izolacije, tako da nije mogao oka sklopiti.
     "Niburu!" povika on. Niburu se pojavi u zasvođenom ulazu šatora u kome će stanovati zajedno sa Anankeom; taj šator bio je postavljen naspram Ridovog. Rid je sad zurio u Niburua, uviđajući da bi trebalo da ima i neki razlog što je pozvao tog čoveka da iziđe, osim želje da dokaže da još postoji. "Š'a ima za večeru?" Ako je iko mogao da učini njihove mizerne porcije istovarene iz vozila ukusnim, Niburu je mogao. Osim toga, ovaj zahtev, iako grubo izrečen, Niburuu će biti po volji.
     Kedalion Niburu slegnu ramenima. "Verovatno neko govnasto iznenađenje." Iscerio se. "Videću šta mogu da učinim." Pođe ka šator-kupoli sa zalihama.
     "Niburu."
     Ovaj zastade gledajući ga, najednom, podozrivo.
     "Dobro se radilo danas." Rid naklonom glave pokaza ka vozilu, pipkajući samosvesno privesak na svom uvu.
     Niburu se neodređeno nasmeši, i ode. Rid je gledao za njim, video kako ga Hundet presreće, zamislio razgovor koji bi se mogao učitati u njihove pokrete, dok je Niburu obrazlagao na osnovu čega ima pravo da slobodno uzima hranu iz njihove zajedničke zalihe. Dvojica vladinih vojnika odlučili su da stanuju u samom vozilu - verovatno iz bezbednosnih razloga, zaključi on, da bi kontrolisali sredstva za komunikaciju i jedino transportno sredstvo kojim se moglo pobeći iz ove paklene jame. Svidela mu se misao da je njihova institucionalizovana paranoja u ovom slučaju savršeno opravdana; doduše, i prokleto nepovoljna za njegove planove, ali on reče sebi da je to samo jedna nezgoda, ništa više...
     Hundet napokon dopusti Niburuu prolazak; zadovoljen, na trenutak, postignutom novom rundom sitnog ponižavanja nekoga. Rid ga je celo popodne gledao kako se siledžijski, zastrašivački ponaša prema Sarunu, i kako maltretira i Niburua i Anankea. A svoj sopstveni posao narednik je obavljao zlovoljno i nezainteresovano, piljeći besno u Gundalinua i Rida.
     Rid otkloni pogled, pitajući se gde je Gundalinu. Iza kupole iziđe Ananke noseći kvola prebačenog preko svojih ramena kao da je to krzno; trže se jako, zamalo naletevši na Rida čije prisustvo nije na vreme primetio.
     "Gde s' bio?" upita Rid, grublje nego što je nameravao.
     "Samo sam... gledao." Ananke je slegnuo ramenima; izgledao je kao krivac. "Hteo sam da vidim Jezero vatre..." Njegov pogled se u suočenju sa Ridovim pogledom prelomi i usmeri dole, ka njegovim stopalima koja su ćuškala šljunak. "Jesam li ti bio potreban za nešto, gaz... doktore Kulervo?"
     "Ne." Rid pokuša da učini svoj izraz lica prijatnijim; jer, kad god je čvrsto pogledao u Anankea klinac se sparušivao kao biljka. Obučen u labavu košulju i vrećaste kratke pantalone, sa kosom vezanom unazad u 'konjski rep', dečko je izgledao maltene krhko, iako su se na njegovim golim rukama i nogama videli atletski razvijeni mišići. Ananke ne bi mogao biti više od tri ili četiri godine mlađi od Rida samog; ali Rid se ponekad osećao kao da se razlika između njihovih starosti meri vekovima. "Gundalinu je rekao da se ne udaljavamo previše od logora. Zbog... opasnosti." Nije se potrudio da to objašnjava Anankeu, reputacija Vatrenog jezera bila je dovoljno objašnjenje.
     "Da, doktore. Znam." Ananke čestito klimnu glavom, tapšući kvola. Kvol je zadovoljno mrmorio, činilo se da mu ništa ne smeta sve dok je čvrsto vezan za svog vlasnika. "Komandant Gundalinu išao je sa mnom; rekao je da je u redu."
     "A gde je on?"
     "Još gleda Jezero."
     Ridov pogled ode niz kanjin, pa nazad. "Zar to stvorenje nikad ne hoda?" reče on, pokretom pokazujući kvola, pitajući se zašto i kvol i Ananke nisu već popadali u nesvest od vrućine.
     Ananke slegnu ramenima, pokret na kome je kvol 'jahao' lako. "Oni vole da sede", reče.
     Rid se osmehnu uprkos sebi. Niburu se već vraćao sa punim naručjem zaliha. Ostavi njih dvojicu da stoje zajedno i odšeta između šator-kupola.
     Kretao se krivinom kanjona, znajući da taj pravac vodi ka Jezeru. Čim je zašao za tu prvu krivinu, tako da logor iza sebe nije mogao ni videti ni čuti, obuzelo ga je iznenadno, razdražujuće osećanje da bi sad mogao da se vrati i da vidi da kampa tamo više nema, i da je ostao sam... Navali odlučno dalje, mršteći se, slušajući puno krckanje peska i šljunka ispod čizama, osećajući vrelinu, pipkajući u hodu mrveće blato kanjonskog zida.
     Ispred njega, treptaj nekog pokreta, koji mu skrete pažnju. Nešto na golom kamenom tlu. On priđe nasukanom biću i zagleda se dole u njega, ćuteći, opčaran. Stvorenje smeđe, ili zeleno, ili crveno, ili sve to zajedno; Ridu je izgledalo više kao riba nego kao išta drugo što je on mogao zamisliti, ali je puzilo, na neki svoj način, vukući se nekim produžecima koji su bili više nego peraja ali manje nego noge. Gledao je kako se ta riba-izvan-vode mukotrpno vuče uz kanjon, nesvesna njegovog prisustva, groteskno i jednoumno upućena ka nečemu što će verovatno i njoj samoj ostati zauvek neshvatljivo.
     Stajao je, pitajući se, u ime hiljadu bogova, za čim to biće traga, zašto se tako mučno tegli milimetar po milimetar preko vrelog kamenja. Pogledom ode uz predstojeću putanju stvorenja, i vide da je tamo, u jednom zaštićenom udubljenju, još jedna od mahovinasto zelenih, efemernih bara ustajale vode, jedna od mnogih na kanjonskom dnu. Po rubu te bare rasla je, proređeno, paprat, i, činilo se, svojim njihanjem u slabom, vrelom vetru dozivala. Rid osmotri i pređenu putanju stvorenja, i u daljini vide sličnu baru, ali svedenu na blatnjavu rupu sa samo malo vode. Bekstvo. Opet pogleda to riboliko biće, njegov stravično bolni, nesigurni napredak prema nečemu boljem. Ta riba ne zna da će kroz nekoliko dana i ona sledeća bara biti na jednak način svedena na blatnu rupu; da su sva batrganja uzaludna. Jest, on to vidi, ali riboliko stvorenje to videti ne može. Kad se isuši i ta bara, stvorenje će se batrgati dalje, dok ne nađe drugu, malo dublju baru, ili dok ne naiđu poplavne vode, ili dok ne skapa... Opstanak. Možda u tome nema nimalo smisla, ali ova kreatura će nastaviti svoje uzaludne napore da preživi... Gledao je, zadivljen i protiv svoje volje, zgađen, ali i sa osećanjem da je pred njim nešto čudesno.
     Onda šutnu ribu, jako, i ona odlete dobrih metar i po preko šljunka, u pravcu nove bare. Bez glasa se poče praćakati, na boku, mašući perajima kao zastavicama; posle nekog vremena se ispravi i nastavi da puza ka bari, kao da se ništa nije dogodilo. Rid se okrete od nje i produži niz jarugu, stežući i opuštajući šake.
     Zaokrete oko još jedne krivine u kanjonu, i stade kao ukopan, zureći napred. Pred njim je ležalo Jezero vatre, iako je bio siguran da nije mogao već prevaliti tako veliki put. Prisustvo Jezera bilo je fizički udarac za njegova čula; ne samo zbog toplote i svetlosti, nego i zbog nekih drugih čulnih osećaja, koje njegov mozak nije mogao ni početi da kvantifikuje. Ta prisutnost kuljala je u njegov um kroz sve raspoložive receptore: kroz oči, uši, nos, kožu...
     "Osećaš."
     Tek posle jednog trenutka shvatio je da te reči, taj glas, nisu neka manifestacija Jezera, niti halucinacija; da senka-figura koja je maločas stala pred njega, na zgrušano-kamenoj površini plaže, jeste Gundalinu.
     Rid žmirnu, popunjavajući zasenjenim očima detalje Gundalinuovog lica. "Jest..." reče . Glas mu se u grlu zgušnjavao. Nije dolazio u iskušenje da pita da li Jezero na svakog utiče tako; odnekud je znao da ne utiče.
     "Šta vidiš?" upita Gundalinu željno. "Šta čuješ?"
     Iznenađen tim pitanjima, i Gundalinuovim nestrpljenjem, Rid zgusnuto reče: "Svetlost. Buku... neku vrstu bele buke. Ne mogu to opisati." Zatresao je glavom odrečno. "Kao da... kao da bi mi moglo biti saopšteno, samo ako bih posedovao nešto... a onda bih znao." Želeo je da ispljune to nepoznato/pogrešno što mu je smetalo u ustima, da strese nešto što ga je uhvatilo za mozak. "Bogove li mu njegove, to zvuči kao teško sranje", reče on ljutito. "Ne znam šta pokušavam da kažem. A šta ti vidiš?"
     "Utvare", reče Gundalinu gledajući opet preko pučine Jezera. Zazvučalo je kao da je neodređeno razočaran. "Prošlost i budućnost, kako se ulivaju u postojanje, i izlivaju iz njega; kanale metaspacijalnog proticanja, koji se otvaraju i zatvaraju."
     Rid se nasmeja sa dvoumicom. "Imaš bolju imaginaciju od mene."
     "Ne radi se tu o mašti... nego o sibilskom virusu." Gundalinu je opet izoštrio pogled ka Ridovom licu, ali činilo se da mu je za to potreban napor. "On omogućava Jezeru ulazak... to je kao da hiljadu ludaka vrišti u mojoj lobanji, bez prestanka. Zbog toga je vrlo... teško... biti ovde, a funkcionisati normalno. Pomažu mi adhanske discipline; od kad sam ušao u više nivoe Kartografa, naučio sam i druge tehnike kontrole na osnovi biološke povratne sprege - biofidbek." Prevukao je šakama preko svojih izgužvanih nogavica, uzaludnim gestom izglačavanja.
     Rid iskrivi lice. "Ne verujem da bih to mogao podneti", reče on tiho. Ne povrh svega ostalog... snova, razlomljenih ogledala, praznine, vakuuma...
     Gundalinu je nastavljao da ga gleda sa nekom čudnovatom ustremljenošću. "Ti osećaš ove fenomene u većoj meri nego iko drugi koga sam ikad upoznao, osim drugih sibila. Ali, samo jednim delom tvoga uma. Drugi deo tebe ne čuje ništa; i to te štiti..."
     Rid ga silovito gurnu u grudi, tako da Gundalinu pade. "Prokleto bilo!" Izrovašena, izuvijana površina obale oko Gundalinua najednom kao da je bila sagrađena od urlajućih usta i bezumnih očiju mnogo miliona lica, duša uhvaćenih u klopku, zarobljenih u nezamislivi pakao-na-zemlji.
     Gundalinu polako ustade. Stresao je glavom kao neko ko se upravo probudio. Zatim prazno pogleda Rida. "Zašto sad to, vragova mu?" upita.
     Rid prisili sebe da prestane da pilji u tlo i da se suoči sa Gundalinuovim upitnim pogledom. "Nemoj tako da mi govoriš!"
     "Kako?"
     "Kao da misliš da znaš kako se ja osećam."
     Gundalinu pogleda na drugu stranu, ka Jezeru, pa opet ka Ridu. "Bogovi, ala mrzim ovo!" Glas mu je drhtao. On protrlja lice i progunđa nešto nezaspoznatljivo. Zatim reče glasno, ujednačenijim tonom: "Izvini. Dok sam to izgovarao, činilo mi se da ima smisla... Biće bolje, kad se priviknem. Uvek je najgore na početku."
     Rid opet iskrivi facu. Jedna neočekivana emocija borila se u njemu kao ono riboliko stvorenje nasukano na užareno kamenje. "Nisam navikao da budem u blizini nekoga ko je, izgleda, luđi nego ja." Poče mu okretati leđa, rešen da napravi veće rastojanje između sebe i Jezera, sebe i Gundalinua, sebe i nečujno vrištećih lica obale.
     "Rid." Okrete se, nevoljno, i vide Gundalinuov sumorni, bolni osmeh. "Pre nego što pođeš, da li bi mi pomogao da utvrdim koliko sam stvarno lud? Vidiš li jedno ostrvo tamo napolju?" Pokaza prstom preko Jezera vatre; istim pokretom se i okrete na tu stranu, kao da ga neka vrsta čežnje vuče.
     Rid pogleda niz liniju tog pokreta, zažmirka u drečavu svetlost koja je u početku sve, pa čak i svetlost sa neba, poništavala. Zakloni šakama oči, nastavi da žmirka. Najzad poče sagledavati jasno: jedan tvrdi goli oblik diže se kao leđa neke praistorijske zveri iz sredine mora rastopljenog materijala. "A-ha", reče on najzad promuklo, kao da mu se glas osušio u grlu, kao da već danima stoji ovde i osluškuje svojim nervnim završecima. "Ima tamo nešto. Izgleda valjda kao neki otok."
     Gundalinuov uzvik bio je nalik na prigušeni povik trijumfa. "Vratilo se! Zna, Jezero zna da ovog puta imamo pravi odgovor." Pogleda opet Rida, blistavim očima; dohvati ga za mišicu ruke i zadrža iako se ovaj pokuša izvući. "Čuo si za Sanktuarijum?"
     Rid se trže. "Rekao si da je to neki gradić u sred Jezera, pun ludaka i ukoljica... Je l' to tamo?" Zagleda se u treperavu blistavost.
     "Tamo je nekad bilo", progunđa Gundalinu, čiji je pogled opet plovio preko Jezera. "Tamo sam našao moju braću, i Pesmu. Pojurili su za nama kad smo pokušali da se izvučemo, a onda ih je Jezero progutalo, sve njih, ceo grad, celi otok. Od tad ga niko više nije video... do sad."
     Rid se, u neverici, napola namršti. "Bogovi! Kažeš mi da je naprosto nestalo? I sad se, tek tako, vratilo? Sve?"
     Gundalinu klimnu glavom. Stegao je pesnice i iscerio se: osmeh očajničke nade. "Celo ostrvo. Ne verujem da ćemo naći stanovnike." Glas mu otvrdnu. "Do sad bi oni već vrveli po nama kao muve mrtvoždernice... Pitanje je, šta se još vratilo?"
     "Na šta misliš?" upita Rid, primećujući Gundalinuov nagli oduševljeni prizvuk.
     "Na brod, onaj brod iz koga se prosula zvezdopogonska plazma. On je stvorio Vatreno jezero. Ako Jezero zaista zna da imamo rešenje, moglo bi... moglo bi..." Njegov pogled potonu do tla ispod njegovih nogu, do vrištećih lica ukletih. "Svakako je oteralo ili poubijalo ljude koji su sagradili Sanktuarijum. Ali nije ih nikad zaboravilo. Neprestano ih sanja. Potreban mu je dodir sa ljudima, ljudska pomoć... Čekalo je da se opet pojavimo, i da okončamo njegovo ludilo, njegovu nasumičnost..."
     "M-daaa..." reče Rid i otrže se iz Gundalinuovog zahvata. "Dobro, mi smo i došli da mu damo to što želi. Onda ćete se oboje osećati bolje. Aj' se vratimo sad u kamp."
     "Moramo otići na ostrvo sutra", reče Gundalinu kao da nije ni slušao Rida. Ali njegov pogled bio je opet bistar i razuman.
     "Zašto?" Reče rid, i sad nepoverljiv.
     "Tamo je zvezdani brod."
     Ridove oči se raširiše. "Misliš, pravi staroimperijalni brod, netaknut?"
     "Pa, bar neki delovi njega." Gundalinu klimnu glavom i opet se široko osmehnu. "Zamisli ako je pogonski deo još tamo! Imati originalni model i planirati na osnovu njega, to bi nam ogromno ubrzalo stvaranje novog, našeg sopstvenog."
     Rid oseti napliv uzbuđenja, nalik na dolazak neke perverzne želje. Slegnu ramenima nelagodno: nije bio siguran da to osećanje uopšte pripada njemu. "Bolje će biti da prvo utvrdimo da li vakcina deluje na pravo Jezero", reče grubo. "Ajmo odavde." Povuče Gundalinua za mišicu ruke. "Polazi."
     Gundalinu klimnu glavom i okrete, najzad, leđa Jezeru, ali za taj pokret kao da mu je bila potrebna sva snaga.
     Prešli su plažu i ušli u kanjon, krenuli preko peskovitih nanosa. Rid nije primetio nikakav trag ribolikog bića. Zapita se da li ga je, zapravo, ikad video.









20. ČETVRTA: Nakrajsveta
     Sa svetlošću novog dana digli su se, kao sunce, u nebo, a onda je Niburu poveo njihovo vozilo dugom, smirenom putanjom preko Jezera vatre. Rid je na displejima posmatrao fine energetske 'mreže' koje su svojim prolaskom stvarali iza sebe; to se iza njih širilo poput ribarskih mreža. Polja fokusirane energije izazivala su selektivnu ekscitaciju molekula zvezdopogonske plazme u matricama neživog materijala sa kojima su se ti molekuli neprirodno spojili. Tako je i postajalo moguće privući, pomoću sekundarnih polja, samo molekule plazme i uneti ih u posudu za konteinment, da tamo budu čvrsto zadržani pomoću stasisa. Oni raniji metodi, kojima se Gundalinu služio za taj posao, bili su tako beznadežno zaostali u poređenju sa molekularnom strukturom plazme, da je bilo pravo čudo kako su Gundalinuove ekipe uspele da izdvoje i jedan miligram. Ovog puta biće na raspolaganju ozbiljna količina materije kao uzorak za probno vakcinisanje. Za to se Rid postarao. Uzorak tako veliki, da će moći i da se razmnožava nezavisno, ali ipak tako mali da ga oni mogu bezbedno odneti, kad dođe trenutak za to...
     Prvo je, međutim, vakcina morala obaviti svoj posao uspešno. Ova plazma, koju sad prikupljaju, ostaće u stasisu zauvek, zaleđena tačno u onom pikosekundu vremena u kome je stasis-polje uključeno - sve dok oni ne pokušaju da njome manipulišu. Ali onog trena kad to pokušaju, i vrate plazmi slobodu, vakcina će morati da obavi svoj zadatak gotovo trenutno, tojest da vrati plazmu pod kontrolu... inače će oni izgubiti i plazmu i, možda, svoje živote.
     Gledao je kako displeji nečujno registruju dosad prikupljenu plazmu: količina se lagano povećavala. Ignorisao je svakoga i sve oko sebe, oduševljen što se pokazuje da je u pravu. Evo prilike da, bar na kratko, zanemari i onaj znak pitanja u njegovoj sopstvenoj egzistanciji, i krhkost života svih njih, i osećanje da ga neka nemirna, iščekujuća vrelina vuče, željna da ga usisa kroz debelu izolaciju letećeg vozila.
     "Puni smo!" uzviknu najzad. Diže pogled, uzdrman naglom prisutnošću realnog sveta oko sebe.
     "Dobar rad!" uzviknu Gundalinu široko se osmehujući, i pobednički uzdiže pesnicu. "Dođi gore da vidiš ovo, Rid... Niburu, da li bi hteo da nas povezeš iznad onog ostrva?"
     Rid ustade i ostavi, nevoljno, svoju opremu; postrance se provuče pored vojnika Saruna, koji je sedeo grleći svoju paralizujuću pušku kao da je to neka verska amajlija. Dok je Rid prolazio, Sarun diže pogled; izraz u vojnikovim očima bio je tmuran i uplašen. Njegovo mršavo, napeto lice bilo je lice nekoga ko je beznadno izgubljen, i okružen neprijateljima; Rid uvide da situacija, Sarunovim očima gledana, zapravo i jeste tačno takva. Hundet je njemu naredio da pođe sa ekspedicijom na ovaj let; Rid je naslućivao da je to bilo zato što sam Hundet nije imao muda da nadleće Vatreno jezero. Rid sa uživanjem razmotri jednu kratkotrajnu fantaziju: kad se budu vratili do logora, možda će se pokazati da je Hundet misteriozno nestao sa njihove egzistencijalne ravni, da su ga progutale zloćudne prevrtljivosti ovih predela.
     Stade u prednji deo vozila, uz Gundalinua i Niburua, i pogleda halucinogeni pakleni sjaj Jezera... i monolit crvenog kamena koji se dizao kao san iz svog rastopljenog mora; ostrvo, ono koje je sa obale jedva video. Bilo je veće nego što je zamišljao, tako veliko da bi lako moglo primiti neki mali grad, iako Rid sada na njemu nije video nikakve tragove naselja.
     "Eno!" reče Gundalinu, glasom koji se dizao. "Sanktuarijum..."
     "Gde?" reče Rid sužavajući oči. "Ne vidim ništa."
     "Spusti nas niže, Niburu", reče Gundalinu. Niburu odmah posluša, i letilica, naginjući se nosem nadole, pođe nadole i zaokrenu, da još jednom preleti ostrvo.
     "To je grad načinjen od istog ovog kamena", reče Gundalinu. "Dobrim delom je u ruševinama. Teško je primetiti ga iz visine, osim ako znaš da je tamo."
     Rid se zapita kako Gundalinu može biti siguran da sve to nije samo njegova mašta. Uspeo je da to ne pita glasno. Lučno su se približavali golim liticama od crvene stene, i njegovo vidno polje se ispuni zapanjujućom vizijom vodopada koji se sa ostrvskih visina obrušava pravo u more ognja. Oblaci pare okruživali su slapište, mesto gde je ta voda padala u jezero i gde su se te dve elementarne sile sudarale; vazduh oko tog mesta bio je pun efemernih duga. Leteli su dalje, preko platoa, onda Gundalinu još jednom reče "Eno" i pokaza prstom.
     Ovog puta Rid je video: ostaci nečega što je nekada bilo grad, dignut od samog ostrvskog crvenog kamena, zatim prepušten propadanju. Približavali su se još, nastavljajući i da se spuštaju. Rid usisa dah. Formalna elegancija gradskih oblika nije bila samo omekšana dejstvom vremena, pa čak ni porušena nekim zemljotresom - nego hotimično izmešana, nekim luđim, nezamislivijim dejstvom. Ploče sirovog kamena bile su nemoguće uvučene između spratova; red i haos, prirodno i neprirodno na divlji način su stopljeni u novu celinu.
     Sam grad bio je podeljen na četiri dela, rascepljen u četvrtine, zato što su se dva kanjona ukrštala u njegovom centru. Po dnu oba, u dubini, blistala je voda, dve reke. Stizalei su iz daljine. Rid zaključi da moraju postojati još tri vodopada slična onome koga je video maločas, i da ih hrani neki nemogući izvor, ovde u srcu ostrva; ukupno četiri vodopada koji se prelivaju nemoguće u rastopljeno Jezero, padajući sa četiri ugla ovog sveta sna.
     "Edhu, pogledaj to..." prozbori Niburu.
     "Ateriraj." Iz nekog razloga nije bio iznenađen što čuje da njegov sopstveni glas, ne Gundalinuov, izgovara to naređenje. Gundalinu hitro diže pogled i zapilji se u njega sa nečim mračnijim od zabrinutosti; ipak, samo klimnu glavom.
     Niburu ih je spustio blago, na jedan manje-više otvoreni trg blizu centra grada, i odbravio poklopac kabine. Pešadinac Sarun je skočio na noge; oči su mu se belasale, a realnost je zevala iza njega.
     Gundalinu položi šaku na Sarunovo rame, i gurnu ga nazad na sedište, pritiskom ne jakim. "Ti, da čuvaš vozilo, sa Niburuom. Mi ćemo biti dovoljno bezbedni, tamo više nikog nema."
     Sarun klimnu glavom, zanemeo od olakšanja, a Gundalinu se okrete i pođe van, u drečavu blistavost.
     "Jesi siguran...?" upita Niburu, gledajući prvo u Rida, zatim u Gundalinuova leđa koja su se udaljavala.
     Rid klimnu glavom, shvatajući da je Gundalinuu samoća potrebna mnogo više nego zaštita za vozilo ili smirenje za Saruna. "Ostani tu", reče.
     Spustio je sebi na glavu šlem protiv sunca, a zatim sišao iz trifibije, za Gundalinuom. Iza njih se vozilo zatvori i zabravi. On pođe preko trga, do mesta gde je Gundalinu stao i zagledao se gore, u grad.
     Prilazeći mu, začu neke tihe reči. Prepoznade jedva čujno pevuckavo recitovanje verske adhani-pesme. Gundalinu pritisnu šake na lice, utrlja ih gotovo brutalno u oči, onda ih pusti da opet padnu. "Bogova mi, da", reče on tiho. "Čujem te. Vidim te. Sećam te se..."
     Rid odjednom shvati da ovaj to ne govori njemu. Diže pogled ka masi ruina koja se dizala iznad njih, ali, tamo nije imao koga videti niti šta čuti, osim šapata vetra. Okrutna čistota ovog mesta navodila ga je na pomisli o izbeljenim kostima, o razbijenoj posudi, o konačnom miru onih stvari iz kojih je nesavršena duša njihova izletela. Pogleda opet Gundalinua, najednom sa ledenom izvesnošću svestan da njih dvojica u ovom trenutku nemaju istu viziju. Ako bi oslušnuo onim drugim delom svoga uma... ali on ne može čak ni da zatraži od njega da čuje išta... ta bezimena prisutnost obratila bi se i njemu... ali, samo ako bi mogao zatražiti... "Duhovi?" reče, glasom koji je zvučao kao da dolazi od nekog neznanca.
     Gundalinu se nasmeja čudno, pridavljeno. "Hiljade njih..." Odmahnu glavom. "Svi ljudi koje sam ikada znao, i svi koje ću ikada upoznati, nalaze se među njima... Rid? Hoćeš li da saznaš budućnost? Ako budem stajao ovde dovoljno dugo, biću u mogućnosti da ti je kažem."
     Rid se zagleda netremice u njega, savladan iznenadnim paranoičnim neopoverenjem, onda zaključi da Gundalinu govori u nekom uopštenom, generalnom smislu reči. "Kako si uspeo da izdržiš svoj prvi boravak ovde, ako ti je bilo tako?" I sad mu je bilo gotovo neverovatno da je neko tako opsesivno kontrolisan kao Gundalinu mogao počiniti postupak maltene ludački - doći na Vatreno.
     "Pa, nisam bio sibil kad sam prvi put došao ovde."
     "I šta se ovde dogodilo?" prošaputa Rid. Nije se mogao uzdržati od tog pitanja.
     Posle nekog vremena, pošto B. Z. Gundalinu nije odgovarao, Rid reče: "Tebi. I onima sa tobom?"
     "Spadrin je ubio Anga", reče Gundalinu promuklo. "Ja sam ubio Spadrina. Nekoliko uboda nožem..."
     Rid prestade disati.
     "Kad sam likvidirao Spadrina i stigao, konačno, do Jezera, pokupile su me ubice iz Sanktuarijuma. Doveli su me pred nju... a Pesma me je zarazila."
     Namrštaj učini Ridove oči užim. "Protiv tvoje volje?" upita on.
     "Da." Gundalinuova šaka steže se bolno oko sibilske medalje. On se okrete od Rida i pođe napred, pažljivo birajući put po izlomljenom tlu. Išli su kroz napuštene ulice, zaobilazeći pale delove zgrada, silazili niz razlomljena stepeništa i zarđale metalne lestve.
     "Zašto?" reče Rid najzad.
     Gundalinu stade, okrete se u mestu. "Šta zašto?" upita oštro. "Zašto sam došao ovde? Zato što više nisam imao zbog čega da živim. Zašto me je inficirala? Zato što smo oboje dospeli Na-kraj-sveta..." Njegov glas se prelomi. Na planeti Četvrtoj izraz otišao na kraj sveta je značio poludeo. "Želela je družbenika..." Sklonio je pogled, zagledao se u jednu kulu, onu koja se, usamljena, izvijala iz najvišeg dela grada; ali i njoj je jedan deo, negde oko sredine, bio zamenjen slojem sirove stene. "Možda je pomišljala da će steći mir ako mene prinese Jezeru kao hranu..." Diže obe šake, istrzanim pokretom koji je donekle nalikovao na sleganje ramenima. "Posle toga, čuo sam i ja Jezero, kao i ona. Uzelo me je... uzelo mi je mnogo vremena, ali najzad sam shvatio šta je pokušavalo da mi kaže. Zaista sam verovao da sam poludeo. A ipak, nekako, sibilstvo me je vratilo mentalnom zdravlju." Pošao je dalje, i nije se osvrtao da vidi da li će Rid ići za njim. A Rid je išao za njim, zalazeći sve dublje u Gundalinuov grozničavi san. "Malo je nedostajalo da se ubijem, eno tamo gore, dok nisam shvatio." Pokazao je prstom napred, prema jednoj kanjonskoj ivici. Tamo su išli. "Ni u šta nisam mogao da budem siguran."
     "Znam to osećanje", promrmlja Rid. Osećao je da mu se usne suše, da pucaju. "Bogovi, da... znam ga." Gundalinu zastade, okrete se da ga pogleda. "Kao da ne možeš... da postaviš pitanja. Čak ne znaš ni koja. A kad bi samo mogao da se dosetiš pitanja... onda bi bar znao šta... nedostaje." Osećao je da ga oči peku, najednom pune suza, kao da neki zbunjeni deo njega i sad vodi bitku da ožali, ne, već pre svega da dozove u sećanje, neku neizrecivu, zaboravljenu nepravdu za koju krivci nikad neće moći da budu kažnjeni. Ostade pognute glave, zureći u tlo ispod svojih nogu, po kome je bilo razasuto mnogo krša. "Ja, kad radim, uvek znam koja pitanja da postavim. Ali..."
     "Tačno tako", reče Gundalinu tiho. U hodu se osvrte, i zato se spotače. Rid, bez razmišljanja, pruži ruku i podrža ga. Na to Gundalinu klimnu glavom i dotače Rida po ramenu, kratkotrajno, zahvalno. Nastavili su pešačenje, ali sada rame uz rame. "To te prvo nauče, kao pridošlicu u redovima Kartografa: da svi odgovori već postoje i svi su tamo negde, spremni, samo treba da ih neko uzme. Potrebno je samo postaviti prava pitanja." Gundalinu se nasmeja; zvuk opor i gorak to bejaše. "A to zvuči tako prosto. Cenu postavljanja tih pitanja saznaš tek kad bude prekasno." Šutnuo je jedan kamen, koji se otkotrljao ispred njih i odskočio preko ruba litice, u ambis. Gundalinu ubrza hod kao da ga vuče nezadrživa želja da za kamenom poleti i on.
     Već su stigli na rub, i Rid dočepa Gundalinua za mišicu, iznenadnim zahvatom zadržavanja. Gundalinu je reagovao osmehom, i Rid ga pusti. Pogleda za Gundalinuovim pogledom, dole, i oseti nagli talas straha i olakšanja: njegov pogled je padao, padao i padao, niz goli okomiti zid kanjona, do reke sa zelenim venama koja je proticala pedeset metara niže.
     Gundalinu otpusti dah, tako da je to bilo blisko uzdahu. "Eno ga."
     Rid pođe pogledom uzvodno do stecišta dva kanjona. Tamo nađe nešto, neki treptaj, neki sev nastao tako što se voda u svom neumoljivom proticanju dizala oko nečeg i prelamala sunčevu svetlost drugačije. Nešto veliko, nešto metalno, sklopljeno iz delova, oblik na neki čudnovat način dobro znan... "Brod", reče on. Nije to kazao kao pitanje.
     "Jeste", prošaputa Gundalinu. Njegovo lice punilo se zadivljenošću. "Tačno tako ga pamtim." Čučnuo je, održavajući ravnotežu lako, opet lucidan, sad kad je njegov um našao žižu na koju se može koncentrisati. "Moramo sići dole, što je pre moguće."
     "Ispod vode je", reče Rid; realnost onog što je video počela je sustizati viđenje samo.
     "Znam", reče Gundalinu, tonom kao da je Rid pomenuo nešto najsporednije.
     Rid oseti kako vazduh oko njega najednom postaje viskozan, nepodoban za disanje. "Ali... dubina je sigurno dvadeset, trideset metara. Nisi rekao da će biti... tako. Ispod. Nemamo planove imperijalnih brodova. Čak ne možemo ni da ga proverimo, da bi utvrdili da li u toj olupini postoji išta vredno spasavanja!"
     Gundalinu diže ka njemu pogled, napola namršten od iznenađenja; onda se, pomišljajući da shvata, napola osmehnu. "Imamo šlemove u vozilu, opremu za spasavanje ispod vode. Možemo da zaronimo i da ga istražimo, nas dvojica. Ja mogu pomoću sibilskog transfera da saznam da li smo dobili ono što nam treba."
     Rid se odmače od ivice provalije, sklopi oči i poče se vući za uvo. "Da, moramo. Ne možemo to ne učiniti. Šansa je suviše neverovatna..."
     "Vrtiš glavom", reče Gundalinu. Ustade. "Rid - je l' te strah od vode?"
     Rid se nasmeja oštro. "Nije. Zašto bih se bojao vode?" Vode, ledene do smrzavanja, crno ledene, vode koja se sklopila iznad moje glave, zbog nje više ništa ne vidim, zatvorila mi je uši...D
     "Jesi imao neko loše iskustvo?"
     "Nisam!" Voda mi puni usta, nos... Pa, on koluta očima kao zver, pokušavajući da nađe Gundalinuovo lice, da izroni, izroni do svetlosti... "Nema problema", insistirao je njegov glas, neljudski smireno, kao da neko drugi kontroliše njegove spoljašnje postupke sada, kontroliše njega kao marionetu na koncima. O, bogovi, šta nije u redu sa mnom? Ali to nikada nije bilo ono pravo pitanje; niti će ikad dobiti odgovor. "Ajmo mi odavde", promrsi Rid Kuleva Kulervo. "Hoću da se vratim u kamp i nastavim eksperiment."
     Gundalinu klimnu glavom. Lice mu je sad bilo pokriveno senkama iscrpljenosti i sumnje; ako je imao kakva pitanja, nije ih postavio. Dok se okretao da pođe, telo mu je bilo ukrućeno od napetosti. Ali prema vozilu se zaputio brzo i pouzdano; koračao je bez osvrtanja.
     Prizor koji ih je dočekao kad su opet ušli u svoje terensko vozilo bio je tako besmislen i banalan da je iz Rida izmamio trenutak smeha. Niburu i Sarun su sedeli na podu, prekrštenih nogu, i igrali tri-di-hamu, zaneto kao dva đaka, kao da su zaboravili da čuče u srcu jednog avetinjskog grada u sredini jezera od rastopljenog kamena, gde se prostorvreme vezuje u čvorove. I da bi u svakom trenutku ostrvo moglo, kompletno, iščeznuti ispod njih, i povući u propast i njih.
     Na zvuk Ridovog smeha, Niburu diže pogled: činilo se da nije iznenađen, već blago nezadovoljan. Sarun se, na podu, izmače kao krivac, kao da se plaši da su ga uhvatili u činu veselja i zabave. Brže-bolje se osovi na noge, i dohvati pušku.
     Rid prestade da se smeje: već se predomislio, štaviše shvatio je da ga ni najmanje ne zabavlja ovo što je video. Zapilji se besno u Niburua. "Idemo." Niburu isključi igricu i strpa je glatkim pokretom u džep. Bez komentara sede za kontrolne uređaje; izraz na njegovom licu je govorio da mu je sve jasno od trenutka kad je video kako njihove face, na povratku u vozilo, izgledaju.
     Poleteli su sa ostrva i vratili se do logorišta, bez ikakvih incidenata ili ičeg što bi im skrenulo pažnju. Kad su sleteli, Ananke je izišao da ih dočeka; lepo se videlo da mu je laknulo. Hundet je samo gledao, nepomičan i nimalo dirnut, a Sarun je pomagao njima trojici oko iznošenja sanduka sa konteinmentom. Sanduk je sa donje strane imao rešetku sa energetskim poljima za lebdenje, ali trebalo je njime manevrisati i odvući ga u šator-kupolu gde se nalazila njihova improvizovana laboratorija.
     Rid je neupadljivo ali pomno motrio na Gundalinua, i sa olakšanjem konstatovao da je Gundalinuova pažnja, koliko se moglo videti, savršeno koncentrisana na eksperiment koji su nameravali sad da izvedu. Bilo je to maltene kao da mu Jezero daje predah, pušta ga da misli. Rid nije imao ništa protiv toga. Nije ga više mučila, bar ne mnogo, činjenica da se juče, u svom prvom dodiru sa Jezerom, onoliko nervirao. Zapita se da li Jezero i prema njemu pokazuje istu ljubaznost, ili su obojica samo počeli da se privikavaju na njega, kako je Gundalinu predvideo.
     "Uuuuu-redu", reče Gundalinu kad je sanduk sa konteinmentom bio dobro pričvršćen na svoje mesto. "Niburu, zahtevam da ti i svi ostali pođete sad u trifibiju. Letećeš u krug i čekaćeš da nas dvojica pozovemo... ili da ne pozovemo. Jasno?"
     Niburu klimnu glavom. Sa njegovog lica nestao je svaki izraz, jer, shvatio je implikacije tih reči. "Šta, to je tol'ko opasno?" upita on, sa nevericom za koju Rid pomisli da je apsurdno detinjasta. "A, hm... ja hteo da gledam." Baci pogled ka Ridu, da proveri, kao što je navikao, njegovu reakciju. "Koliko znam vakcina je radila perfektno, kad ste je isprobavali ranije."
     Rid je suzbio svoj prvi impuls - da se namršti. Umesto toga klimnuo je glavom. "Jeste. Ali imali smo daleko manju količinu, i znatno čvršću kontrolu nad situacijom. Ne bi trebalo da bude ikakvih problema. Ali, Gundalinu je video kako izgleda kad problem počne." Okrete se u Gundalinuov postojani pogled. "Znaš", reče mu naglo, "dovoljan je samo jedan od nas, da ovo uradi. Zašto ne pođeš sa njima? Ne treba da stavljaš glavu na kocku." Oseti da ga Niburu gleda sa nečim nalik na iznenađenje. I sam oseti da je, na čudan način, iznenađen, i to iznenađen činjenicom da je nekom delu njega opstanak njegovih naučnih otkrića zaista važniji od ove ekspedicije i od njegovog sopstvenog opstanka...
     Gundalinu uzvi jednu obrvu. "Imam puno poverenja u ovaj proces", reče.
     Rid se ovog puta namrštio. "Glupost. Ne budi magarac. Ako obojica poginemo, neće imati ko da obnovi stvar."
     Gundalinu se osmehnu. "Sve je u celini dokumentovano." Oči su mu bile pune čudnog svetla. "Rid, već godinama čekam ovaj momenat... možda ga celog života čekam."
     Rid slegnu ramenima i osmehnu se, ali uz primetno nezadovoljstvo. On se temeljito pobrinuo da dokumentacija o njegovom delu posla ostane, na presudnim mestima, nekompletna; niko osim Gundalinua, koji je s njim tako blisko sarađivao, ne bi ni približno mogao da ponovi sve što su zajedno postigli. "Važi. Mislim da to razumem... Niburu, sklanjaj ljude." Mahnuo je rukom, i na tren ugledao nešto što je moglo biti divljenje, ili čak zavist, u finalnom pogledu koji je Niburu uputio njima dvojici. Niburu zatim izvede Anankea i Saruna iz laboratorije.
     Kad su otišli, Rid je započeo pripreme. Gundalinu je radio naporedo sa njim, ne zaostajući nimalo, smireno delotvoran, kao da su oduvek saradnici. Korak po korak, obuhvatili su kupolu zaštitnim energetskim poljem, probudili monitore, uključili redom sve procesore koji će uneti vakcinu u konteinment, dva puta proverili svu perifernu opremu. Rid je izvadio epruvetu sa vakcinisanom plazmom iz jednog izolovanog kofera, i stavio je u ulazni otvor na spoljašnjem štitu sanduka sa konteinmentom.
     Iz trifibije su javili da su na bezbednoj udaljenosti; ova vest je stigla komunikacijskom linijom upravo kad su njih dvojica završili poslednju sistemsku proveru. Rid je izgovorio naređenja procesoru i pritisnuo palac na jednu svetleću površinu na panelu; time je procedura pokrenuta. Gundalinu je stajao pored njega, i, Rid vide, zavukao zglavak jednog prsta u usta i zagrizao.
     Rid se samo vukao za uvo, čekajući instinktivno povratnu spregu koja ne dođe - ni tada, ni ikada. Najednom je bio svestan neizdržljivog osećaja da ne čuje, ali na onaj isti način koji ga muči i prati otkad on zna za sebe; ne zbog gluvoće, ovo je... ovo je... Besno trže svoju pažnju nazad na displeje ispred njega. Ekran mu je davao primitivnu trodimenzionalnu sliku onoga što se dešavalo u laboratorijskom postrojenju.
     Gledali su kako vakcina teče niz levak i stiže na svoje mesto; kako mašinerija izvršava, korak po korak, njihova precizna naređenja, oslobađa supstance raznih zapreka i štitova... otvara kavez stasisa, polja u kome vreme ne teče, a koje je njima bilo najbolji način da zadrže nestabilnu plazmu u zarobljeništvu. Ridove šake se grčevito otvoriše: vakcina je ubrizgana.
     U tom času i stelarno-pogonska plazma je oslobođena. Statična masa svetlosti, jedina slika koju su dobijali o onome u konteinmentu, mada ne direktna slika nego samo simulacija, sada ožive. Rid vide previranje, mutaciju, difrakciju, najzad simulacija ispred njega postade vizija haosa, njegovim očima sasvim nerazumljiva. Gundalinu je psovao, držeći se šakama za glavu.
     Rid je prisiljavao svoje oči da ostanu otvorene iako su htele da se zatvore. Video je kako uskomešani haos dobija novi oblik - i kako taj oblik počinje lagano da se menja, da postaje razumljiv njegovim očima. Različiti obrasci su se zgušnjavali u nasumične plamsaje vatre, u razgranavanja mraza, u obale tuđinskih svetova... ali te promene su se usporavale, mutacija se smirivala, ono unutra je postupno kapituliralo pred razumom i poretkom. Najzad se smirilo, čvrsto vezano za onu struju stvarnosti u kojoj je i nastalo. Sad čeka. Čeka njihovu komandu.
     Rid je usisao dah, zatim se oglasio promuklim slavodobitnim krikom. Okrete se, dočepa Gundalinua za mišice ruku, kao da ga grli.
     "Uspelo..." šaputao je Gundalinu, ošamućen. "Uspelo! Zar ne...?" Njegove šake su se sklopile preko Ridovih.
     "Jeste." Rid se osvrte ka displejima. "Pod kontrolom je. Postigli smo to! Dobili smo - dobili smo sve!" Pogleda opet Gundalinua, i primeti da iz nekog razloga dodiruje tog muškarca, a da je ovaj položio šake preko njegovih. Otkide se od Gundalinua i zatetura se unazad.
     Gundalinu je klimao glavom, nesvestan toga. "Tako je, osećam... Osetio sam da se dogodilo." Glas mu je bio zagušen od emocija. Trljao je lice, maltene kao da briše suze. Rid se zapita da li mu je to olakšanje, ili bol, ili radost - šta može osećati onaj ko je, kao Gundalinu, išao kroz pakao samo da bi spasao Jezero i svoj sopstveni zdrav razum.
     Rid je bio srećan - sobom zadovoljan, na jedan čisti, činjenični način; retko kad se tako osećao. Ali onaj nalet osećanja trijumfa, doživljen u trenutku ovladavanja plazmom, rasplinuo se jednako brzo, sa prvim pogledom u Gundalinuove oči; emocije su potonule u nultu ravan, kao da sad sve predstavlja nagli pad. Pojma nije imao zašto.
     Zatrese glavom, govoreći sebi da je ovo samo prva etapa njegove prave pobede; da će pravo zadovoljstvo tek da oseti, kad uzme ono po šta je ovamo došao i kad se s time vrati Mundilferi. Mundilferi, čija ljubav je jedini ljudski kontakt njemu potreban. Mundilferi, čiji dodir ga može navesti da zaboravi sve, da zaboravi bilo šta... pa i da zaboravi ovaj trenutak. Zagleda se u displeje, koji su mu i sad govorili tačno ono što je želeo da oni govore.
     Konačno ipak vrati pogled ka Gundalinuu, maltene protiv volje. Ono po šta je on došao u Nakrajsveta nalazi se sada ovde: on to ima. Treba sprovesti sledeći deo plana odmah, dok su Gundalinu i ostali još sasvim neoprezni...
     Ali pojavio se i taj brod, starocarska olupina koju mu je Gundalinu pokazao danas. Eh, kad bi u njoj postojalo išta nalik na ispravnu pogonsku jedinicu... Ne, on sebi ne može dozvoliti da takvu mogućnost zanemari. Mora održavati ovakve odnose, još malo; ova nesigurna ravnoteža treba da potraje dok ne sazna pouzdano. A brod može proučiti jedino ako Gundalinu pođe dole s njim, da mu daje odgovore.
     Ne, on ne može nikoga da ubije danas. Ne mora nikoga da ubije danas. Niko ne mora umreti danas...
     Okrete se od prizora Gundalinuovog lica; progovori grubo u komunikator, pozivajući Niburua i ostale da se vrate u kamp.
     "Kulervo, kakvi su izgledi", progunđa Gundalinu, glasom još napetim, "da vakcinišemo celo Jezero? Sad bismo to mogli. Trebalo bi da reprogramirani virus jednostavno nastavi da se širi, neograničeno..."
     "Ne." Rid se osvrte: čuo je u Gundalinuovom glasu dva osećanja, nadu i glad, koja bi mogla biti, ili ne biti, stvarno Gundalinuova. "Hoću reći, idemo korak po korak. Važi?" Govorio je nelagodno. "Prvo da mi budemo sigurni da je ovo sasvim stabilno." Bio je skoro potpuno siguran da je plazma savršeno stabilna - i da je Gundalinuova namera ispravna. Ali njemu, Ridu, bi zaista samo još to trebalo: da izruči organizaciji 'Zlatna sredina' i Karemovcima u šake neograničenu zalihu zvezdopogonske plazme! Ne, on će im ostaviti tačno ono što su pre ove ekspedicije imali, naime, ništa. I manje nego ništa, ako bude radio mudro... Pogleda opet ka Gundalinuu, pa opet dole; šake su mu se stezale.

     "Niburu!" Rid je učinio pokret samo vilicom, i na taj način pozvao Niburua da dođe iz grupe tela okupljenih oko potmulo žareće solarne kuhinjske peći.
     "O'š probaš čorbu, gazda?" reče Niburu, trpajući, kao lopatom, još jednu količinu hrane u svoju facu. Stao je i pogledao Rida. "Nije loša, ako smem da se hvalim. Smatrao sam da smo svi zaslužili nešto speci..."
     "Zašto, do vragova, oni jedu sa nama?" preseče ga Rid razdražljivo, vukući ga još dalje oko krivine laboratorijske kupole, u senke.
     Niburu baci pogled preko ramena, ka figurama koje je i sad mogao videti, mada jedva. "Pa, Gundalinu jede s nama..."
     "Znaš ti šta ja mislim", odseče Rid. "Vojničine."
     Niburu mu uzvrati pogledom nelagodnim i prkosnim. Slegnu ramenima. "Želeo sam da pozovem Saruna, pa sam morao i Hundeta. To je, kao, žurka, da proslavimo..." Rid primeti da Niburu miriše na pivo: sigurno su svi pili neki bućkuriš kupljen u kompanijinom gradu.
     "Jeb'o te, šta misliš ti, šta je ovo?" Rid ga dohvati za prsa košulje i zadrma ga samo jednom, ali jako, prosipajući čorbu. "Neki prokleti klub? Neka jebana primitivna turneja? Ono su neprijatelji!" Još mu samo to treba, da Niburu i Ananke počnu da sagledavaju ta dva potrošiva komada mesa kao nekakve individue, prijatelje.
     Niburu se zacrvene. "Meni nisu neprijatelji..."
     "Nemoj mi srati to, kao, naivan si." Rid ga pusti; video je nerazumevanje na tom licu. Najradije bi ga zadavio. "Kad bi oni znali zašto smo mi stvarno ovde, šta misliš, šta bi nam se dosad već desilo, svima?"
     "Bili bismo svi mrtvi. I ko bi mogao da im zameri?" reče Niburu gorko. "Ali ipak su ljudska bića." Izraz na njegovom licu postade opasno samouvereno-pravednički. "Uostalom prekasno je da im se sad otkaže poziv. Oćeš jedeš - nećeš jedeš?"
     Rid je besno zurio u njega. Reči koje bi razbile Niburuov svet fantazije ispunjavale su mu usta, ali je jezik odbijao da ih ispljune. Niburu se okrete i ode krutim koracima. Rid uzdahnu, i pođe za njim, shvatajući da je za Niburua već prekasno. Ali to nije važno, bitno je da za njega, Rida, nije prekasno, da je njegova odlučnost još čvrsta.
     Za Niburuom uđe u otvoreni prostor između kupola. Sede na jednu od 'visećih' sling-stoličica i poče jesti, smeškajući se osmehom sasvim praznim. Čorba je bila dobra; puna ljutih začina, u količini dovoljnoj da spali zaostali ukus bajate dehidrirano-smrznute hrane. Koncentrisao se na teksturu te hrane, na prodorne ukuse koji su mu se dizali u glavu; do njega je sedeo Gundalinu, ali toliko zauzet svojim mislima, ili mislima Jezera, da nije ništa govorio, a Ridu je baš laknulo kad je video da je to tako. Nastojao je da ne gleda kako Ananke dopušta Sarunu da drži kvola u krilu; da ne vidi kako se kvol potrbuške penje uz prsa košulje Sarunove uniforme, mokra od znoja, da bi se ututkao, prijateljski mrmljajući, ispod Sarunove donje vilice; i da ne vidi kako se osmeh oblikuje na Sarunovom mršavom, iscrpljenom licu - prvi put, bar koliko je on dosad video; da ne oseća na sebi pogled kojim je Niburu nastojao da odmeri njegove reakcije. Činilo se da je samo Hundet raspoložen isto kao on; zato je gledao Hundeta.
     Hundet je pogledom preletao preko svih prisutnih, a Rid u tim očima vide svoju alijenaciju odraženu kao u ogledalu. Hundet sad iskapi i talog od svoje, verovatno ne prve danas, boce uvunga. On mrzi ovaj pustošni nadrealni predeo, ove strance čudnog izgleda, tuđine koji vladaju njegovim svetom i njegovim životom - mrzi sve što ne razume, što će reći, mnogo toga. Mrzi ono čega se plaši; zato pije sve dok u njegovoj svesti svi ne postanu životinje u jednakoj meri kao on. Ako mu zakon ne pruži neprijatelja, on se iživljava na nekom 'zelenom gušteru' kao što je Sarun; mlati svoju ženu, ako je ima, mlati svoju decu, pesnicama, nogama, lupa ih kundakom. Ruke čoveka te vrste držale bi te ispod površine, u crnoj hladnoj vodi... Rid opsova i ispljunu: oči su mu zasuzile od neočekivanog zalogaja samo začina. Poteže jedan dugi, besmisleni mah iz flaše hladnog piva, boje pišaćke, koja je sedela uz njegovu čizmu.
     Hundet diže pogled i uhvati ga kako zuri, pa i pročita izraz na njegovom licu pre nego što je Rid imao vremena da ga opet učini neutralnim. Hundetova faca se smrači; pogledom opet poče dodirivati, sa očiglednim gađenjem, svakoga ko je sedeo oko njega. Diže se polako na noge, gunđajući neku uvredu na svom jeziku, i poče se udaljavati iz kruga. Okrete se samo na zvuk Sarunovog smeha; a Sarun se smejao glasno, zaboravljajući sve sve drugo, podstaknut nečim što mu je kvol uradio ili Ananke rekao.
     Rid je, sa neobičnim osećanjem već viđenog, posmatrao kako Hundetova noga u čizmi zamahuje da ritne Saruna jako u butinu. Kvol izlete Sarunu iz ruku, a Sarun pade napred, preko peći. Ananke dohvati kvola u vazduhu, refleksnim ispružanjem akrobate. Sarun skoči na noge, lupajući šakom po svom rukavu koji se dimio, lica šokiranog od bola i iznenađenja. Hundet zareža neko naređenje. Rid je dalje gledao, opčinjen i protiv svoje volje, kako ono zadovoljstvo koje je maločas unosilo živost u Sarunovo lice sada posustaje, tako da na kraju nestade svaki izraz. Vojnikove oči bile su kao rupe u zidu, crne i prazne, dok je odlazio za Hundetom, bez ijedne reči, iz kruga stranaca koji su zurili u njega.
     Niburu tiho opsova. Gundalinu poče da se diže sa stoličice, otvarajući usta da počne ljutiti protest.
     Rid ga uhvati za mišicu ruke i povuče dole i nazad. "Ne reci ništa."
     Gundalinuov namrštaj okrete se ka njemu. "Ili će da prestane tako da maltretira tog čoveka, ili ću ja..."
     "Neće on da prestane", reče Rid ravno. "Ako ga pozoveš zbog toga, samo će čekati da okreneš leđa. A onda će mučiti malog još gore, zato što si mu ti napravio problem oko toga. Ne mešaj se."
     Gundalinu je zurio u njega, onda se polako opustio na stoličici; sav njegov otpor je prestao. Klimnu glavom, usana stegnutih od rezignacije. Rid baci pogled na ostale, vide da opiranje bledi i na tim licima a za sobom ostavlja bespomoćni gnev. Gledali su kako Hundet ulazi u trifibiju da unutra odspava svoje pijanstvo, a Saruna ostavlja na straži ispred vozila. Sa tog mesta, na suprotnoj strani logora, Sarun je mogao da vidi sve što se dešava u društvu okupljenom oko peći, ali ne i da im se pridruži.
     Posle nekoliko beskonačnih trenutaka ćutanja, Gundalinu opet ustade. "Bio je dug dan", reče. Zađe u šator-kupolu gde je bio njegov ležaj za spavanje.
     "Sarun je u vojsci", reče Niburu, "zato što je odred vojske jednog dana banuo u selo gde je njegova porodica živela, i pokupio sve mlade muškarce koje je našao. Odveli su ih pred uperenim cevima. Tri godine je već u armiji. Ima osamnaest godina."
     Rid je zurio u njega. "Do vraga, kako ti saznaješ takve stvari?"
     "Pitam", reče Niburu, uzvraćajući jednakim zurenjem.
     "Postoje neke stvari koje ne možeš da promeniš, Niburu." Rid skloni pogled od Niburua. "Osim, naravno, ako si spreman da ubiješ nekoga." Ustade i ode ka svom mestu za spavanje, ne osvrćući se.









21. ČETVRTA: Vatreno jezero
     Gundalinu je stajao u srcu gradića zvanog Sanktuarijum - 'Sklonište', 'Pribežište' - na rubu litice iznad blistave reke, i gledao dole. Čak i sa ove visine, kretanje vode kao da je bilo po nečemu, na neki neodredljiv način, tuđinsko. Gledao je ukočeno u olupinu koja je ležala u dubinama kao pala zvezda i čekala. Srušeni zvezdoplov. Vrelina je, sa senzualnom željom, lizala njegovo oznojeno telo; glas Jezera bio je hor ludaka koji je vrištao u njegovoj glavi. Još jedan trenutak je stajao slušajući to, onda se okrenuo da pogleda Kulerva.
     Kulervo je stajao pored njega, obučen samo u šorc; njegove gole ruke bile su, do ramena, prekrivene deliričnim izobiljem boja i vibrantnih crteža. Na licu mu se videla 'strnjika' brade; bleda nezaštićena koža njegovih leđa već je gorela pod silinom sunca. Gundalinu je posmatrao kako jedna avet, duh, od crvenkaste izmaglice, nemarno plovi kroz Kulervovo vitko, mišićavo telo i luta dalje ka gradiću: energetski eho nekog ranijeg stanovnika Sanktuarijuma, neizbrisivo urezan u nasumičnu memoriju Jezera. Pade mu na um da ovaj Kulervo izgleda, za naučnika, iznenađujuće jak i fizički spreman.
     Opet otkloni pogled. Gradić iza njih bio je, za njegove avetima pohođene oči, prepun bestelesnih obličja. Bila su crveno pomaknuta u prošlost, ili plavo pomaknuta u budućnost, zato što ovo Jezero egzistira ne samo u 'sada-i-ovde' nego, koliko je njemu poznato, u vremenima svim. Pokazivalo mu je, čak, razdražujuće kratke prizore iz njegove sopstvene prošlosti i budućnosti. Znao je da ih ne vidi niko drugi. Nije ni čudo što je u jednom vremenu mislio da je sišao s uma... Zavideo je Kulervu na relativnom neznanju, iako Kulervo nije bio blaženo imun kao većina ljudi. Kulervo je na Jezero reagovao drugačije nego iko drugi koga je Gundalinu ikad posmatrao; a zbog čega je to tako, Gundalinu pojma nije imao.
     Ali kako bi on uopšte mogao da raspliće takva pitanja, kad je Jezero kao parazit u njegovoj glavi; ono izvlači hranu iz njega, svakog dana i noći i sekunda dok je on u domašaju njegove sile. Glas Jezera mrmlja kao more iza njegovih očiju, glasnije sada dok on stoji ovde i sprema se ovo da uradi. Emocije Jezera pretapaju se sa njegovim sopstvenim kao da se mešaju razne vrste krvi; zbog toga je sumoran i rasejan. Potrebna mu je sva njegova samodisciplina da bi zadržao makar i jednu misao u fokusu.
     Celog veka učili su ga da ne dolazi u obzir samokontrola manja od savršene. Jezero ga je naučilo besmislenosti tog nedostižnog ideala. Učinilo ga je boljim ljudskim bićem... ali sve se plaća. Mrzeo je svoju prisutnost ovde, priželjkivao da joj što pre dođe kraj. Obrisa sa lica znoj, koji nije bio samo zbog vrućine.
     Kulervo diže pogled ka plavom nebu koje je grubo blještalo. Ovde kao da nikad ne pada kiša; kao što u Forzgejtu, činilo se, uvek pada. Gundalinu pogleda ka njemu, i Kulervo opet obori pogled, zagleda se turobno u reku koja je čekala na njih duboko dole, i u stazu, uzanu, usečenu u liticu, koja je do nje vodila. Celo telo bilo mu je stegnuto kao pesnica; njegove uznemirujuće plave oči doticale su stazu, vodu, crvene kamene zidove, pa opet vodu, nemirom životinje uhvaćene u klopku.
     Kulervo jedva da je progovorio tri reči od kad su pošli iz kampa, jutros. Nešto u vezi sa vodom očigledno aktivira tu njegovu paranoju, iako on to ne priznaje. Ipak, Gundalinu je bio svestan da, na izvesnom nivou, Kulervo uvek ovako pati, jedva održava svoj um na okupu, zato što nešto iznutra, nešto u njemu samome, pokušava da ga pojede živog. Zapitao se da li je u tom čoveku genijalnost ujedno i crv u utrobi... Na tu pomisao, glas Jezera kao da utihnu u njegovoj glavi.
     "Aj' svršimo s ovim", reče Kulervo. Glas mu je zvučao na neobičan način udaljeno; Gundalinu nije bio siguran da li je to neki efekat u glasu samom, ili u njegovom sluhu. Klimnu glavom i podiže svoj ruksak sa opremom. Nabaci ga na leđa, na način kako je Kulervo već nosio svoj, i poče silaziti strmom i uskom putanjom koju je neko uklesao u kanjonski zid, pre bogovi-bi-znali-koliko vremena. Stvar je urađena ljudskim rukama, ljudskom namerom; bar u to je bio siguran. Jer, gledao je crveno šiftovane aveti iz pamćenja kako rade taj posao. Pomno je pazio gde stupa nogama, zato što su njegove oči stalno pokušavale da odlutaju sa staze, da pođu ka svetloj srebrnoj tajni duboko dole, koju će on, najzad, istražiti.
     Stigli su do dna kanjona i stali na crvenu stenu obale. Gundalinu je gledao proticanje reke. Još jednom je jasno video šta je to toliko tuđinsko u načinu kretanja te vode: ona nije, kao normalne tečnosti, poštovala zakone gravitacije i atmosferskog pritiska. Proticala je nabiranjem, smicanjem, zmijskim talasanjem; površina joj nije bila ravna nego oblikovana prema stenovitom, neravnom dnu. Njegove uspomene, činilo se, tekle su i kotrljale se na isti način kao ova reka.
     "Bogove ti tvoje", progunđa Kulervo, "šta je ovo? Ova materija?"
     "Pa, voda", odgovori Gundalinu.
     "Voda ne ide ovako!" Kulervove šake se trgoše.
     Gundalinu je čučnuo i zavukao u vodu šake, sastavljene u 'zdelu'; podiže ih, dobijajući na taj način jednu prozirnu baricu koja ostade da leži poslušno u njegovim rukama. Namerno je popi. "Voda je. Ne znam zašto tako izgleda. Valjda zbog nekog dejstva energetskih polja. Ovde ti ništa nije pametno. Jednostavno moraš da prihvataš stvari."
     Kulervo nekloliko trenutaka ne odgovori. Obojica su gledali vodu. Najzad upita: "Je l' 'ladna?"
     Gundalinu ga kratko pogleda. "Nije. Zapravo je baš mlaka."
     Kulervo, sleganjem ramena, zbaci ruksak sa leđa. Položi ga na plažu, izvuče kiseonički šlem i podiže ga. "E, onda, ajde", reče kao da govori reci.
     "Ne moraš ti ovo", reče Gundalinu najednom, sećajući se šta mu je Kulervo ponudio kad su se spremali da obrade plazmu vakcinom. "Mogu da dovedem Niburua..."
     "Ne." Kulervo odmahnu glavom, mršteći se. "On nema... kvalifikacije za to. Moram ja... Moram ja." Spusti šlem sebi preko glave, isključujući dalju mogućnost razgovora sa Gundalinuom.
     Gundalinu je stajao i gledao kako Kulervo pričvršćuje i zaptiva masku; sad je ostao, u suštini, sam, da se pita da li Kulerva pokreće neka unutrašnja psihološka prinuda, ili samo neko pogrešno usmereno osećanje lične časti. A zar je to važno...? I on je te emocije proživeo u znatnoj meri. Brzo i sistematično proveri ispravnost svog šlema, naročito male, tvrde grudve na zadnjoj strani prozirnog mehura: pločica sa oksigenom i postrojenje za reciklažu nalazili su se tu. Skide košulju, namesti šlem na glavu, podesi ga da bude celom svojom ivicom čvrsto pripijen uz golu kožu. Bio je to osećaj kao da ga je neko obuhvatio ustima odozgo; neodređeno čulan, neodređeno nervirajući. Povuče dubok dah, i dobi vazduh. Pojaviše se i bledo ispisane informacije o radu šlema, koje zaploviše preko njegovog vidnog polja kao providne ribice, besmislene u ovom prostoru gde nijedno očitavanje ne može dugo da ostane istinito. "Čuješ me?" upita.
     "Čujem... a ti mene?" odvrati Kulervo monotono.
     "Da. Kad se spustimo do olupine, prebacivaćeš me u sibilski transfer, pa ćemo razgledati."
     "Pravićemo - kartu", reče Kulervo.
     Gundalinu ga pogleda i nasmeja se, pretežno od iznenađenja pred činjenicom da je Kulervo namerno pokušao da se našali. "A-ha, dvojica stranaca, bogami daleko od svog doma", reče tiho, zureći u zmijanje vode, svestan da Jezero glođe nešto u njegovom mozgu, diše i gunđa u njegovoj glavi. Pođe napred, zagazi u vodotok koji je bio mlak, ali ipak dovoljno svež da rashladi njegovu oznojenu kožu; istovremeno dovoljno topao da opusti njegove mišiće učvorene od napetosti. Učini mu se da oseća i neke iskrice u njenom dodiru na svojoj koži, ali nije bio siguran da li je to zbog nekog energetskog delovanja spolja ili samo zbog njegovih suviše aktivnih nerava. Obazre se da bi se uverio da li Kulervo ide za njim, i vide da Kulervo ulazi u reku krutim, nesigurnim pokretima.
     Gundalinu je usporio tek kad mu je voda stigla do prsa; oseti toplu masirajuću snagu vodene struje, ali bez ikakvog nagoveštaja da bi ga mogla povući, oboriti s nogu. Kretanje vode bilo je nasumično, kao i sve drugo na ovom mestu. On, sasvim nepotrebno, duboko udahnu, i pođe pod površinu. Snažnim zamasima nogu otisnu se u bistre, tople dubine, sad se pouzdajući, bez proveravanja, da će Kulervo ići za njim. Pogleda dole i vide da crveno kameno dno pada; pogledom zađe još dublje, još mnogo dublje, kroz kristalnu jasnoću reke. Nije mogao oceniti na kojoj dubini olupina leži. Videlo se da ima neodređeno cvetni, organski oblik, perfektno vidljiv među dubokozelenim vijuganjima vodenog bilja koje je svojom čipkom prekrilo rečno dno.
     Kao san... To je bila njegova misao, kad je prvi put video olupinu; isto osećanje imao je pri svakom povratku, pa i sada. Činilo mu se da je uklet, sudbinom osuđen da se vraća u ovaj svet snova, ponovo i ponovo, sve dok Jezero ne uništi njega ili dok ne uspeju da daju jedno drugome slobodu.
     Stade, u sred jednog zamaha, da se osvrne, da pogleda iza i iznad sebe. Vide da Kulervo stiže odozgo, sa oreolom filtrovane svetlosti, kao odaziv na izgovorenu molitvu. Oseti da voda počinje da ga vraća gore, pa nastavi da pliva, da se odbacuje zamasima nogu, prema izvoru reke.
     Sad se olupina, u svojoj ogromnosti, širila ispod njega, reflektujući svetlost nagore, njemu u oči; pojedini delovi svemirskog broda bili su očuvani besprekorno, kao da je brod dospeo pod vodu pre samo dve-tri nedelje, a ne pre više milenijuma. Bio je siguran da nisu izgledali tako novi kad ih je prvi put video; siguran da je Jezero, pre nego što bi on mogao rešiti zagonetku koju ono postavlja o sopstvenome identitetu, poslalo talas kroz vreme i učinilo brod, na neki način, ponovo mladim. Setio se agonije i ekstaze radosti Jezera u sebi, u trenutku kad je, najzad, prepoznao da taj izlomljeni oblik na dnu jeste zvezdani brod... Odjednom uvide da mu je um sada, pri ovom spuštanju u dubine, bistriji i slobodniji nego u ma kom trenutku od dolaska na Jezero, kao da mu ono oslobađa prostor za normalno dejstvovanje.
     Doprli su najzad do slupanog zvezdoplova, baš kad je Gundalinu počeo da stiče osećaj da lebde i u vremenu a ne samo u tečnosti. Pružio je šaku i doživeo električni talas trijumfa stiskajući je oko glatke prohladnosti metala; sad je bio usidren, tako da ga voda nije mogla vući svojim izviranjem iz nekih nezamislivih dubina koje kao da su svugde oko njega. Začu kako Kulervo sa olakšanjem odiše, nalazeći isto takvo uporište na metalu.
     "Dakle ipak stvarno postoji", reče Kulervo nejako.
     Gundalinu klimnu glavom i razvuče usta u širok osmeh. "Postavi mi ono pitanje. Input..." Čvršće se uhvati za metal, osećajući da počinje njegov dugi pad koji će se završiti u totalnom mraku ili u umu neke nepoznate osobe, nezamislivo daleke; Kulervo je već postavio pitanje i bacio ga u transfer...
     On je na mestu koje izmiče svakom mogućem opisu... Plovi, bez gravitacije, kroz noćno crni vakuum vasione, okružen brilijantnim sevovima svetlosti; oni mu i zasenjuju vid, prividno ništavilo oko njega već je narušeno energetskim poljima i udarima. Gigantske strukture skeletnog izgleda raspoređene su kroz prostore oko njega, do krajnjih domašaja njegovog vida. Po njima vrve oblaci svetlucave prašine, u čijem kretanju kao da postoji svrhovitost. Neki rat? Neki tuđinski oblik života? Njegov um se bori da se reintegriše bez padanja u paniku, da razložno objasni ono što vidi; doseća se da, ako ovo telo u kome je sad ostane odjednom bez svoga uma, može nastati velika opasnost i po to telo, i po njega samog.
     Nešto ga hvata za ruke. Trgao bi se iznenađeno, ali ne može, ne vlada tim pozajmljenim telom. Neki oblici su doplovili u njegovo vidno polje - ljudi; ljudska lica. Govore mu nešto, zvuči umirujuće iako on ne razume taj jezik. Čuje ih, iako se ne primećuje da imaju na sebi ma kakve skafandre. Kao ni on... Primetio je da jedna šaka, koja ga vuče, ne dodiruje njegovu mišicu baš sasvim. Odvukli su ga pod neku ogromnu rešetku, u prostor za koji se on nada da je bezbedno sklonište; drže ga tu. Silno daleko iznad njegove glave - ispod njega, u dubini? - vidi, krajičkom oka, lučnu oblinu: osvetljeni deo neke planete.
     Brodogradilište. Najednom se raznorodne viđene stvari sklapaju u prepoznatljivi sistem: orbitalno brodogradilište, ali tehnički daleko naprednije od sadašnjih karemovskih. Ovde se proizvode svemirski brodovi u oblicima koje on nikad nije video. To su im brodovi brži od svetlosti. Oni sa stelarnim pogonom. U jednom trenutku se zapita da li su ga poslali nazad kroz vreme, u Staru Imperiju; sećao se šta mu se dogodilo prilikom svečanog primanja u Kartografe. Ali, ne - on je zarobljenik u jednom pozajmljenom telu, nije glumac u pozorišnoj predstavi; ovo je normalan sibilski transfer. Sigurno se našao u nekom udaljenom delu bivše Imperije, gde i sad raspolažu zvezdopogonom i umeju da prave takve lađe. U njegovom upražnjenom telu sad je neki inženjer, koji hteo-ne-hteo objašnjava Kulervu kako funkcioniše pogonska jedinica, koja tamo, siguran je, čeka; objašnjava kako je izvući, popraviti; pozajmljuje za ta objašnjenja čak i njegovo, Gundalinuovo, funkcionisanje mozga, jezik, glas.
     On, sa svoje strane, ne može ništa da čini, osim da čeka, ovde, na drugom kraju. Poče se boriti, u beskorisnoj uskraćenosti, protiv nereagujućeg mesa koje ga drži kao kavez; zarobilo ga je, on ne može da postavi ni jedno jedino od nebrojenih pitanja kojih mu je puna glava; ne uspeva da pogleda ni na koju drugu stranu, a toliko ima da se vidi. Ali, šta mari. Uskoro, u sadašnjosti, ovo ću stvarno biti ja, brodogradilište će biti karemovsko, brodovi će biti Hegiškini, i biće spremni da preskoče beskrajne dosege noći i pojave se opet kod ma koje planete, gde god žele... kod Tiamata. Kod Lune. Trudio se da ureže u svoje pamćenje sve što može, celu ovu viziju budućnosti, sve što mu je dato da vidi...
     Onda ga vrtoglavica opet poče usisavati nadole, a crnina svemira postade prava crnina, mrkli mrak...
     S druge strane neko pliva, diže se u svetlost... "Kraj analize!" Začuo je eho tih svojih reči. Izgovorene su glasno. Odzvanjaju i sad u njegovoj glavi. Odmahuje glavom: pa, oko njega se rasklapa i rascvetava njegova sopstvena sadašnjost, prezent njegov, a on je slobodan da blene koliko god mu je volja po pećini barokne svetlosti i senke, koja se odnekud stvorila i obuhvatila ga poput poderanih krila, dok je boravio izvan svog tela.
     Rid Kulervo se materijalizovao ispred njega, i pokušao da stabilizuje njegovo plovljenje. Kulervovi prsti su ovlaš dotakli mehanizam zaptivanja na njegovom šlemu; Gundalinu ga refleksno odgurnu. Kulervo uzmače, opuštajući ruke u vodi kraj svojih bokova.
     Jedan pogled na Ridovo lice dade Gundalinuu potreban odgovor pre nego što je stigao da postavi pitanje: Da. Da, pogonski blok je tu, dostupan, može se osposobiti... Da, posao je pri kraju; da, oni konačno mogu da odjure sa ovog prokletog mesta... Ali, još nešto postoji u Kulervovom izrazu lica, ona vrsta zaprepašćenja na domak strahopoštovanja koju je već mnogo puta video u očima drugih, ali nikad dosad u Kulervovim. I nešto blisko sumnji. "...sve. Dobro je, idemo da dovedemo Niburua i da obavimo posao..." Kulervo se okrete od njega, naglo, a Gundalinu tek tad postade svestan da mu je Kulervo nešto govorio. Saopštavao mu je rečima nešto što je Gundalinu ionako sasvim dobro znao. "Idemo odavde..."
     Gundalinu se još jednom obazre, sad stvarno u nedoumici. Bilo mu je jasno da su svakako negde duboko u srcu olupine. Odjednom oseti bolnu želju da svojim očima istraži taj brod, zbog čiste radosti sagledavanja, dodirivanja, saznavanja... Ali oseti i to da je Ridu Kulervu očajnički potrebno da ode odavde, zato klimnu glavom. "Na koju stranu?" reče. "Kako smo dospeli ovamo?" Čudnovato prelomljena svetlost, zidovi od posrnulog, povijenog metala obojenog refleksijama i senkama, počeše savijati njegovo vidno polje u čvorove, dok je tragao za izlazom.
     Kulervovo lice se vidno steglo. "Ti si nas doveo. Mislio sam..." Zaćuta, uviđajući da ih je doveo neko drugi, da Gundalinu pojma nema kako su stigli do ove prostorije. "Ovvv-vaj, ušli smo... s one strane... valjda." Otisnuo se nogama, gore, kroz jedan svod, kroz luminoznu tečnu atmosferu. Gundalinu je zaplivao za njim, gledao kako Kulervo nestaje kroz jedan otvor koji neodređeno podseća na vrata, ali se gotovo istog trenutka ponovo pojavljuje. "Ne valja. Pogrešno." Gundalinu je video curak znoja kako puzi niz Ridov obraz, ispod kacige. "A bio sam siguran... ali se valjda promenilo svetlo, ili već nešto. Mora biti onamo..."
     Gundalinu ga uhvati za mišicu ruke i zadrža. "Čekaj. Daj mi minut vremena..." U oštećenim zidovima su postojale rupe, neke malene kao od igle, a neke velike kao pesnica; kroz njih je dopirala svetlost, odnekud, a to je značilo da su oni verovatno blizu brodskog spoljašnjeg korita. Međutim, nije se moglo izići na tu stranu. Gundalinu poče pretraživati taj klaustrofobični prostor, nastojeći da se pribere u dovoljnoj meri da bi mogao preko ovoga što stvarno vidi superponirati šematski plan staroimperijalnih brodova koji mu je ostao u sećanju. Pokušavao je da oceni na koje mesto u skeletu broda su zapravo zalutali. Utroba staroimperijalnog teretnjaka nema mnogo sličnosti sa unutrašnjošću hegemonijskog broda. Svi brodovi sagrađeni posle pada Carevine bili su mali, zbijeni, i svi su imali oblik diska jako spljoštenog, tojest oblik metalnog novčića, zato što su samo sa tim oblikom mogli preživeti prolazak kroz različite Crne kapije. Čitava flota takvih brodova bila je potrebna za prevoz one količine robe koja može stati u samo jedan ovakav teretnjak. Ovaj brod, kao ni ma koji drugi starocarski, nije bio predviđen za prolaženje kroz crne jame - niti, po svoj prilici, za spuštanje na ma koji svet. Bio je ogroman, razvučen, sklopljen od uglastih delova sa magacinima, klimatizovanim prostorima, pogonskim jedinicama... "Gde je pogonski blok?"
     Kulervo pokaza dole, ka neprepoznatljivoj nabujaloj gomili opreme ispod njih i desno od njih. Čim je ta identifikacija legla na svoje mesto i zabravila se, Gundalinu poče da prepoznaje neprovidne površine koje su nekad bile informacioni displeji, živi, prošarani jezicima mrtvih svetova... poče primećivati ulaze za mehaničare, i pojedine odvaljene komade opreme. Pogleda levo, vide jedan otvor tačno na mestu gde mu je bilo potrebno da ga vidi. "Onamo." Pokaza gestom, onda se otisnu na tu stranu i zapliva ka izlazu.
     Kulervo je išao za njim; tako blizu njega da su postali praktično jedna persona. Na svakih dva-tri metra pređenog puta Rid Kulervo ga je i fizički dodirivao. Krivudali su kroz pomicanje tečnih tunela, kroz ogromne tame i kroz šarene zamršaje nečeg što je, u jedno davno doba, bilo uzrok nastajanja Vatrenog jezera.
     "Još kol'ko ima da se ide?" Ridov nestrpljivi glas i Ridova šaka povukoše ga nazad, baš kad se provlačio pored jednog delimično zgužvanog zida.
     Gundalinu žmirnu: koplje čiste, morski zelene svetlosti udarilo ga je u oko. "Stigli smo." Pokaza prstom ka velikom procepu u brodskom koritu, koji je čekao pravo ispred njih.
     Kulervo se progura pored njegovih kukova, samo glavom i rukama, kao da ne može da sačeka da prođu zajedno, očajnički žudan da vidi svetlost. I nasmeja se, ili je bar nekako slično smehu zazvučalo. "Gundalinu..."
     Gundalinu pogleda dole i nazad. Ridova šaka ga je stegla oko mišice, čvrsto poput mengela. On se skameni videći sevanje metala u Ridovoj drugoj ruci, koja se dizala...
     Ali se Kulervo trgao iznenada, grčevito, pustio ga, poleteo šakama ka sopstvenom grlu, ka prozirnom zidu sopstvenog šlema. Gundalinu vide tananu maglicu krvi koja je šikljala iz posekotine na Ridovom ramenu: jer, tu je Rid naleteo na jedan iskrivljeni komad metala, posekao se gadno i još odvojio kacigu od kože. Ridovo lice, vide Gundalinu, sad je bilo u panici, davilo se u mehurićima, jer je voda nadirala kroz provaljenu zaptivku a vazduh bežao.
     Kulervo poče mlatarati, ne bi li se nekako probio pored Gundalinua, i odgurnuo ga, i još zaustavio bežanje vazduha iz kacige, sve u isto vreme. Svojim izbezumljenim trzajima postigao je to, da mu je kaciga sasvim odletela sa glave i otišla, tumbajući se, niz kapriciozne vodene struje, dole u mračno srce olupine. Rid se baci da pođe za šlemom, u sigurnu smrt.
     Gundalinu ga uhvati oko pojasa i povuče nazad ka svetlosti, ka otvoru, ka opstanku. Kulervo se divlje bacakao; ali voda je usporavala njegove kretnje, a Gundalinu mu je zašao za leđa, stegao ga širokim zahvatom jedne ruke oko vrata, i povukao ga, kao ribu koja se praćaka na udici, van, kroz procep, u otvoreni prostor.
     Plivao je i plivao uvis, kroz sve blistavije rečne dubine, a istovremeno je osećao da Kulervove kretnje malaksavaju. Činilo mu se da već celu večnost ovako pliva kroz zelenu svetlost koja mu ispunjava glavu kao muzika, halucinacija, san. Pluća su ga bolela; uvide da već neko vreme zadržava dah i broji svoje otkucaje srca. Usisa puna pluća vazduha, samo napola verujući da to uspeva. Rid se, u njegovom čvrstom zahvatu, prestao boriti. Ali negde gore, iznad njega, u tom tunelu svetlosti koja postaje sve sjajnija, nalazi se otvoreni vazduh...
     Glavom probi kroz površinu vode; svud oko njega, zidovi kanjona, iste boje kao krv koja juri iza njegovih očiju. Otpliva do obale, vukući za sobom Ridovo telo koje se nimalo nije opiralo. Izvuče Rida na plažu i pade na kolena, zatim svuče kacigu sa glave.
     Pored njega Rid uvuče drhtav dah, a njegove stroge plave oči se otvoriše, zureći sa nevericom. Gundalinu sede malo dalje. Kulervo se mučio da se prevali na stranu; kašljao je, povraćao vodu na topli crveni kamen. Zatim se opet sručio na tlo, legao na leđa; njegove oči sad su bile prazne kao dva ogledala u kojima se vidi nebo.
     "Rid..." reče Gundalinu i probno ga dotače po ramenu.
     Kulervo je pogledao ka tom zvuku i otvorio usta, ali nijedna reč ne izađe. Pridigao se na laktove, pogledao niz celu dužinu svog tela, do stopala koja su i sad bila delimično u vodi. "Pokušao da me udavi", promumla on.
     "Ko?" upita Gundalinu praznim tonom.
     "Ubiću ga, skota jednog!" Kulervove šake stegle su se u pesnice. Digao se u sedeći položaj.
     GUndalinu mu položi šaku na rame, zadržavajući ga. "O'ladi malo. Izgubio si kacigu. Zakačila ti se na neki deo olupine." Pokaza mu posekotinu iz koje je, na Kulervovom ramenu, još curio tanak sloj krvi.
     Kulervo protrlja oči, opet diže pogled. "Spas'o si mi život", reče nejasno.
     "Ma, ništa..."
     "Ne govori tako!" reče Rid Kulervo besno. "Znam da je moj život sranje, i baš me briga ako crknem sutra - ali ne na ovaj način. Sanjao sam takvo umiranje..." Njegove oči se smračiše. "Dugujem ti."
     "Ma ništa to nije što ne bi i ti učinio za mene", dovrši Gundalinu.
     Kulervo ga je gledao još nekoliko trenutaka, skamenjen, a onda oborio pogled. Ustade nesigurno. Poče se udaljavati obalom, u pravcu uklesane stazice za penjanje. Išao je klateći se, spoticao se, oslanjao se jednom rukom na stenu; ali se nije osvrtao niti je čekao da mu se pomogne.
     Gundalinu je ustao i pošao za njim, slušajući u sebi glas Jezera koji je odjekivao kao ludakov smeh.









22. ČETVRTA: Vatreno jezero
     "Kako ti se čini?" upita Gundalinu željno i nestrpljivo.
     Rid je zurio u displeje i lagano klimao glavom. "Izgleda dobro..." Obavili su manje strukturne popravke na izvađenoj pogonskoj jedinici, pod Gundalinuovim rukovodstvom ali na Ridovo navaljivanje, a sad je Rid uneo njihov uzorak zvezdopogonske pametne materije u komoru. Gundalinu je hteo da sačeka dok se vrate u civilizaciju, ali je Rid navaljivao, insistirao, znajući da je Gundalinuova potreba da sazna svakako velika koliko i njegova, i da Gundalinuovo refleksno osećanje odgovornosti može biti savladano ako se radi o iskušenju koje je u dovoljnoj meri neodoljivo.
     Pokušao je, i pokazalo se da je bio u pravu. Zvezdopogonska plazma ušla je u matricu gde je i trebalo da bude. Posmatrali su, na displejima, slike tog procesa: plazma se smeštala u svoj novi dom. Koliko je Rid mogao videti, osećala se odlično. Ova pogonska jedinica bila je neverovatno dobro očuvana, ako se ima u vidu da je izvađena iz vode, iz olupine bogovi-znaju-koliko stare. Ali, upravo zbog zvezdanog pogona, ništa se ne ponaša po zakonima poznatog univerzuma u domašaju Vatrenog jezera, koje leži u širem regionu nazvanom Nakrajsveta. Ako je plazma želela da ova jedinica bude sačuvana, kao što sad želi da sebi pribavi izlečenje... "Mislim da je srećna", reče Rid napokon.
     Gundalinu priđe bliže, zagledan u slike na ekranima. "Onda sam srećan i ja..." Podvrisnu, od čistog olakšanja. "Bogovi, nikad nisam bio ovoliko srećan! Hvala vam, bogovi!"
     "Ni ja." Rid je te reči silom istisnuo, maltene se daveći njima; oduševljenje mu je ostalo u grlu kao mrtvorođenče. Dohvati kalibrator. Tvrd, težak u njegovoj pesnici, kao kamen. Pogleda nazad, ka Gundalinuu. "Zato što mi više nisi potreban..." Zamahnu, ciljajući ka Gundalinuovoj glavi.
     Gundalinu je već uveliko reagovao: šesto čulo, stečeno tokom mnogih godina policijskog rada, javilo mu je nešto što nije mogao znati. Krikom pozva vojnike koji su besposličili napolju; istovremeno se baci unazad, da bi se izmakao pre nego što ga Ridog zamah sustigne. Ali nalete na sto, koji je stajao u skučenom prostoru iza njega.
     Ridova pesnica sa kalibratorom ga tresnu po jednoj strani lica, odbaci ga nazad na hrpu opreme. Gundalinu pade, a preko njega se sruči kiša elektronske opreme. Ostade ležeći nepomično; Rid vide krv; obrte se brzo oko sebe, jer u šator je već banuo Hundet. Narednik je jednim pogledom video sve; pušku za paralizovanje, koju je držao u šakama, sad diže do ramena.
     Rid besomučno poseže za nožem koji mu je bio za pojasom i hitnu ga, nemajući vremena da nanišani makar i približno; uzdao se u instinkt i svoje savršene reflekse. Sečivo se zabode Hundetu u prsa. Bio je to protivudar toliko jak, da se Hundetovo kretanje napred zaustavilo. Hundet, nepomičan, kao da ostade agonijski okačen u vazduhu, tokom jednog beskrajnog trena, zatim ga noge izdadoše i on se prostre po podu, licem nadole. Za manje od jednog otkucaja srca Rid se stvorio kraj njega, na mestu gde je Hundet ležao u bari crvenog koja se počela stvarati. Gurnuo ga je nogom, prevrnuo.
     Mrtav. Hundetove oči piljile su u njega mržnjom bez treptaja dok se Rid saginjao i čupao nož iz leša. Obrisao je sečivo o Hundetovu uniformu, ravnodušno, i vratio ga u korice na svom opasaču. Podiže pušku, proveri njenu napunjenost energijom. Podesi je na maksimalnu snagu udara; tako nameštena, paralisala je čoveka sasvim, čak i na velikoj udaljenosti, a iz bliza je ubijala. Sa puškom u rukama, Rid iziđe.
     Borac Sarun je stajao na otvorenom prostoru između kupola, neodlučan. Lice mu je bilo napeto i zabrinuto dok je posmatrao Niburua i Anankea, koji su stajali i gledali ka laboratoriji. Izrazi na licima sve trojice naglo se promeniše kad se na izlazu pojavi Rid sa Hundetovom puškom.
     "Ni makac!" povika Rid, ali nije bilo potrebno da se trudi da to govori. Sarun je stajao već skamenjen, a izraz na njegovom licu menjao se ka žalosnoj izdanosti. Počinjao je da shvata šta se događa. Pogleda opet Niburua, pa Anankea, sa nevericom; njegova puška se poče kolebati.
     "Baci je", reče Rid, čineći pokret svojim oružjem. Sarun odbaci pušku od sebe i diže ruke. Nastavi krišom da viri ka šatoru, nadajući se bezizgledno da će još neko izići odatle. "Niburu", reče Rid. "Ananke. To je to. Dobili smo sve po šta smo ovde došli, i više. Ulazite, da počnemo - hoću da se ta zvezdopogonska jedinica unese u trifibiju sad, odmah. Odlazimo, čim sredim neke detalje." Pođe nekoliko koraka bliže Sarunu, na domet smrtonosnog dejstva, i opet diže pušku. Sarun naglo sede na pesak: kolena su mu popustila. Rid pomače pušku za toliko na dole, nišaneći u njega.
     "Ne, Rid!"
     Rid besno spusti pušku, videći da mu je Niburu stao tačno pred cev. "Bog te tvoj! Beži mi s puta, kopile glupavo."
     Ali Niburu je stajao nepomično, a njegovo telo bilo je štit između uzdrhtalog mladića i puške. "Ne moraš to da uradiš. Zašto bi?"
     "Da, moram. Sklanjaj se." Rid učini pokret puškom na jednu stranu. Osećao je da mu lice otvrdnjava. "Idi nekud ako nećeš da gledaš. Ali, jebo te, beži mi s puta. Sad!"
     "Ne. Ne dam da ga ubiješ." Niburu stade još uspravnije, belog lica, stisnutih usana. Bio je, stojeći tako, jedva nešto viši od vojnika koji se iza njega uzdigao na kolena, ali Rid nije nalazio ništa apsurdno u tim proporcijama. Ananke polako, kao da je hipnotisan, pođe napred, spreman da doda svoje telo ljudskom štitu. Ridove šake jače stegoše pušku.
     Ali tek što je poče opet dizati, Anankeov pogled odluta na jednu stranu, privučen nekim neočekivanim kretanjem. Rid pogleda tamo, i opsova videći kako nešto - kako neko zamiče za krivinu kanjona, punim trkom, prema Jezeru vatre.
     Rid pojuri u šator. Jednim pogledom vide sve što ga je zanimalo. Kroz otvoreni suprotni zid šatora ulazila je dnevna svetlost. Gundalinu je pobegao.
     Rid se stušti za njim, niz kanjon, ostavljajući za sobom Saruna, zaboravljenog. Gundalinu je bio važan, njega je morao zaustaviti. Jer Gundalinu je krenuo ka Jezeru, a Rid nije razumeo zašto. Kanjon kao da se otegao u večnost, svetlucav od vrućine, i Rid najzad poče da se pita da li Jezero vrši neki pomak u realnosti oko njega, neko rastezanje prostorvremena sa ciljem da on nikad ne sustigne svoju divljač. Umalo se nije udavio onog dana: Jezero je zaštitilo Gundalinua. Jezero Gundalinua voli...
     Ali Rid najzad izlete iz kanjona na obalu, a tamo je bio Gundalinu, stajao je siluetovan paklenim sjajem Jezera, na golom, namučenom kamenu. Licem okrenut ka Jezeru, dizao je ruku da nešto baci...
     "Gundalinu!" povika Rid, istovremeno dižući pušku, i odmah opali.
     Gundalinu, pogođen, posrnu, ali ruka je u zamahu produžila napred i ispustila ono što je do tog trena držala, ma šta to bilo. Onda Gundalinu, potpuno umrtvljenog nervnog sistema, pade na plažu. Rid vide kako neki predmet, odveć mali da bi se mogao identifikovati, nestaje u prelivima svetlosti.
     Potrča napred, čučnu, i prevali Gundalinuovo bespomoćno telo na leđa. Gundalinu je sad gledao gore, u Rida, ogreban i okrvavljen ali potpuno svestan.
     "Š'a je to bilo?" reče Rid razbešnjeno. "Š'a si bacio u Jezero?"
     Gundalinu nije odgovorio, niti je mogao odgovoriti, jer su svi voljni pokreti njegove muskulature bili onemogućeni. Disao je istrzano i plitko. Pogođen je gadno, snagom dovoljnom da onesposobi autonomni nervni sistem. Ali Rid vide kako u očima palog čoveka gnev i izdanost polako nestaju, a na njihovom mestu se pojavljuje trijumf.
     Rid ga u svakom slučaju ritnu, za 'kaznu' što ne odgovara, ali zapravo iz čiste zle volje ili iz nekog mračnijeg razloga. Gundalinuovo lice se ugrči bolom. Rid se uspravi, gledajući ka Jezeru; motrio je, poluslep, nastojao da vidi neki znak. I vide ga - poremećaj, talasić, treptavo sjajnu transfiguraciju na jednom mestu, u beskraju distorzija koje su se nastavljale svuda oko njega. Maltene je osećao šta se događa... ostvarivala se vizija koje se najviše plašio. A ipak, nešto u njemu bilo je prepuno divljenja pred čudesnim.
     "To si uradio, a?" reče, gledajući opet Gundalinua. "Virus, a? Inficirao si celo jebano Jezero!" Kleknuo je, dohvatio Gundalinua za znojava prsa košulje, izvukao ga u sedeći položaj. Drugom šakom je stisnuo Gundalinuovo lice, na kome se jasno videla modrica od pada, i zadržao ga tako da su se gledali oči u oči. Gundalinu je bez treptanja gledao Ridu u oči, a onda je sklopio kapke samo jednom, lagano, kao da klima glavom.
     Rid mu udari šamar, žestok; oseti Gundalinuov bol sa istom onom vrtoglavom mešavinom užasa i zadovoljstva koju je osećao i kad se neki bol događao njemu samom. "Nameravao sam da te ubijem zato što sam morao, zato što si znao previše... Ali sad je prekasno za to. Sad ću morati da te ubijem samo iz osvete." Ispusti Gundalinua, tako da ovaj pade leđima na mrljastu površinu kamena. Ustade.
     Podigao je pušku za paralisanje i uperio je u Gundalinuovu glavu. Gundalinuovo lice se nije izmenilo, nije moglo. Ali u Gundalinuovim očima Rid Kulervo vide očaj i stravu... jad, izneverenost, gubitak. Usta cevi polako potonuše ka tlu, Ridove ruke su se spuštale, najednom lišene snage; u vidnom polju njegovog uma ponavljalo se ono buđenje kad je otvorio oči i video crvene stene i blješteće nebo i Gundalinuovo lice koje se nadnosilo nad njega, i shvatio da ga je čovek koga je on maločas pokušao ubiti spasao od davljenja.
     Njegov bes i njegova rešenost udavili su se u bistroj, slatkoj reci uspomena. Prisetio se svega što su postigli zajedno, natprirodnog načina na koji su se njihovi umovi uklapali u jednu celinu, saznanja da nikad ranije nije imao sardnika koji... koji... Okrete leđa Gundalinuovoj goloj ranjivosti, zagleda se u zaslepljujuće previranje Jezera, u lice Haosa. Osluškivao je krike Jezera u svojoj glavi. Ali ono se već menja, zahvaljujući onome što su njih dvojica stvorili, transformiše se u nešto novo, u Red...
     Zavitlao je pušku kroz vazduh, gledao ju je kako leti kovitlajući se, kako opisuje luk i nestaje u izmaglici koja je izokretala i pogled i oči. Nestaje isto kao epruveta koju je Gundalinu bacio.
     Okrete se; oči su mu gorele od vizije, a ruke drhtale. "Ilmarinen..." prošaputa. Pade na kolena i pridiže Gundalinuovu glavu, pritisnu je na svoje lice, na svoje usne. Spuštajući pogled, vide da Gundalinu zuri gore, u njega, obuzet zabrinutošću i nerazumevanjem, kroz senovite rešetke njegovih prstiju lišenih nerava. Ilmarinen... Zatim, implozija njegovog uma; crna jama u njegovom srcu pokidala je sve koherentne misli, rastrgla ih na komade.
     Klimavo se digao na noge, počeo gledati sad u Jezero, pa opet u Gundalinua, još jednom obuzet naglim besom. "Zašto si me naterao da to uradim? Moram te ubiti!" Njegova ruka istrže nož iz korica na opasaču, kao da je vođena svojom voljom, zasebnom; njegovo telo još jednom kleče pored Gundalinua. Pritisnu sečivo Gundalinuu na grlo. Sad je drhtao celim telom, ali je ostao u tom položaju, nesposoban da dovrši pokret, bolom nepodnošljivog gubitka paralisan u istoj meri kao i njegova žrtva.
     Pade unazad, a nož mu ispade iz ruke i zazveča po izrovašenoj površini vrućeg kamena. Ispod šaka je osećao pritisak nebrojenih vriskajućih usta i bezumnih očiju. "Diži se!" povika, sada vičući sam na sebe. "Ustani i uradi to! Uradi to! Uradi to!" Dohvati opet nož.
     "Rid!"
     Rid diže pogled, vide, sa osećanjem bliskim neverici, da se na izlazu iz kanjona pojavljuje Ananke; priseti se da on i Gundalinu nisu sami u kosmosu, nisu poslednja dvojica živih na svetu.
     "Rid! Ovamo!" Ananke je mahao rukom, pokazivao ka logorištu, i vikao glasom jako utanjenim, visokim.
     "Štaaa?" povika Rid besno, skačući na noge, držeći nož u pesnici.
     "Kedalion kaže da moramo da odletimo odavde odmah!"
     "Zašto?"
     "Zato što je pozvao armiju!"
     Rid opsova sa nevericom. Prinudi sebe da spusti pogled ka Gundalinuu još jednom, poslednji put... vide trokrako odličje koje je na Gundalinuovim prsima blistalo kao zvezda, začu hrapavi zvuk njegovog mukotrpnog disanja. Rid pipnu privesak sa soliusom koji je visio ispod njegove, Ridove, košulje. "Onda, živi, proklet bio", reče on glasom koji je drhtao. "To u svakom slučaju neće biti važno. Mi smo dobili ono što je nama potrebno." Izmahnu teškom čizmom unazad, pa je iz sve snage zari Gundalinuu u slabinu; ostade vrtoglav od olakšanja što je čuo Gundalinuov slabi, nehotični jauk.
     Potrčao je, i zaustavio se tek kad je stigao do mesta gde je Ananke stajao i čekao ga. Tresnuo je Anankea po ramenu, da ga trgne iz stanja zurenja sa opuštenom facom.
     "Je l' mrtav?" upita Ananke slabim glasom, zureći još ka Gundalinuovom nepomičnom telu.
     Rid ga je, ne odgovarajući nijednom rečju, počeo gurati ispred sebe, nazad ka logoru.
     "Niburu!"
     Kad su stigli do logorišta, Niburu je stajao pored trifibijskog vozila. Ruke je držao prekrštene na grudima, kao da mu je ovo samo još jedna poseta gradu. Preko ramena je imao okačenu još jednu pušku za paralizovanje. Rid ni za sekund nije poverovao u izraz smirene kontrole na tom licu. Saruna nije bilo nigde na vidiku; dakle, Niburu ga je sigurno nekud poslao. Rida to više nije interesovalo. Vojnik Sarun je samo mala nezgoda, detalj, nepovezani končić u jednoj mreži u kojoj su se iznenada pojavile ogromne razderotine...
     Rid krupnim koracima pođe preko logorišta, ka Niburuu, stežući nož i sad u pesnici, ne mareći za činjenicu da Niburu ima pušku a on ne. Niburu je gledao njegovo prilaženje, ali nije činio nikakav pokret da skine oružje s ramena.
     "Je s' ti pozvao vojsku?" prasnu Rid Kulervo, gledajući dole, u Niburuovo lice okrenuto naviše.
     Niburuovo telo kao da se skupilo u sebe kad se Rid nadneo nad njega, kao da ga je spopao neki otelotvoreni demon osvete. "Jesam", reče najzad, tiho ali razgovetno.
     "Zašto!" viknu Rid i vide trzaj Niburuovog lica.
     "Zato što bi ga ti ubio, da nisam." Saruna.
     Rid usisa dah gorućeg vazduha. "Na osnovu čega si tako siguran da te neću ubijem sad?" reče, nameštajući sečivo noža tako da Niburu vidi u njemu odraz svog lica.
     Niburu, sa naporom, odvrati pogled od noža. "Zato što sam ti pilot", reče, bistrih očiju, staloženim glasom. "Zato što sam ti potreban."
     Rid je ogorčeno zurio u njega, ne govoreći ništa, ne pomičući se.
     "Gazda, vreme je da se čistimo odavde." Niburu trzajem glave pokaza ka vozilu. "Sve što je važno, već je ukrcano, sem nas."
     "Znači ti s' stvarno spreman da umreš da bi spas'o onog cvilećeg metiljavka", progunđa Rid. "Štaviše, mi ćemo svi izginuti, sva trojica, samo da bi on preživeo, tako da vlada Četvrte može da nastavi da mu ga nabija u dupe sve do kraja njegovog bednog života."
     Niburu je praznim pogledom zurio u njega.
     Rid mu opali težak šamar, tako da Niburu pade na tlo. "Da li ti je ikad palo na pamet", povika on, "u tvojoj želji da postigneš pravdu, da će Četvrtaši da motre na kretanje ove letilice, i da je obore?"
     Niburu diže ka njemu ustakljen pogled. "Ne mogu nam ući u trag ovde..." Strese glavom.
     "To ti ne znaš", reče Rid trljajući svoje oznojeno lice. "Ovde čovek ni u šta ne može da se pouzda, to si čuo! Gundalinu je vakcinisao jezero našim mikroviralom, glupanderu govnasti! Sad samo bogovi znaju šta će ovde biti."
     Niburu poblede. "Ja..."
     "Kako si mislio da preživimo izvan zone Jezera, da se bar domognemo Forzgejta - a da i ne pominjem stizanje do orbite i do našeg broda, sad kad si tako uspešno skrenuo pažnju na nas? Šta misliš, zašto mi je bilo potrebno da nema svedoka!"
     "Mislio sam..."
     "Ne, nisi mislio", zareža Rid. "Kretenu jadni, nisi ti ništa mislio, nisi mislio uopšte!"
     "Ali ipak možemo da se izvučemo. Imamo zvezdopogon."
     "Nije dovoljno..." Rid zaćuta, napola namršten. Imaju jednu pogonsku jedinicu; Gundalinu mu je pokazao programiranje. U njoj ima pametne materije, ali u količini jedva dovoljnoj za replikaciju, ni približno dovoljno za početak rada... za prenošenje broda kroz interstelarni prostor. Ali ako on uspe da pobudi jedinicu na ma kakvo reagovanje, možda će uspeti prebacivanje, za tren oka, oko ove planete, do jedne određene orbitalne putanje... Osećao je kako iz bučnog sudaranja pojedinih delova njegovog uma počinje da se rađa neka harmonija. Fokusirao se ka mogućnostima; misli su poletele zasenjujućom jasnoćom. Njegov um je tako reagovao samo na probleme čiji odgovor leži u čistoj logici; nikad ni na šta drugo.
     Povukao je Niburua da ustane, gurnuo ga grubo prema ulazu trifibije. "Nadaj se da imaš više pameti nego što ja mislim da imaš, pilote. Jer ako si pogrešno ocenio, mrtav si. Mrtvi smo svi."









23. TIAMAT: Karbankl
     "Bokce ti tvoje, al' prija - pojesti opet nešto normalno!" reče Tor Zvezdošetna, pa uzdahnu. Izlazila je iz malog letnjačkog restorana samo dva ulična nivoa iznad dokova. "Ni pomišljala nisam da ću se opet uželeti riblje čorbe, ali kad čovek tri godine jede ono što Šotvin kuva, omili mu se i morska kosa... Sudbo, imaš jednu stepenicu nadole."
     "Bilo je izvrsno." Sudba Rejvenglas Zimska je našla, vrhom štapa a zatim i stopalom, taj stepenik. Potom je uhvatila Tor pod ruku, i njih dve su pošle kroz uličicu u kojoj je sve vrvelo od prolaznika. Većinom su to bili ribari i lučki utovarni radnici u teškim odelima sumornih boja, ali se među njima zateklo i nekoliko zimačkih trgovaca, blistavo i šareno odevenih. Svi skupa su pipali i preturali robu, prehrambenu i drugu, koja tek što je stigla sa obalskih plantaža.
     Tor je vodila Sudbu kroz gužvu, veštinom rođenom iz duge prakse. Svako na koga su nailazili sklanjao se i sam, ako je primetio trolist okačen preko Sudbine tunike od izbledelog zelenoplavog materijala. Sudba se uporno držala svoje garderobe sačinjene od egzotične, uvozne odeće, sve starije; uglavnom je to bilo od satena ili pliša ili drugih materijala prijatnih na dodir. Govorila je da je baš briga kako izgledaju, jer ih ona ne vidi, i da je bitno - kao sa starim prijateljima - da se sa njima dobro oseća.
     "Pa ja sam mislila da voliš kako Šotvin kuva", reče Sudba, tonom blagog zaprepašćenja. "Zar nisi zato krenula u biznis zajedno s njim?"
     Tor slegnu ramenima. "Pa, mislim da sam se uortačila s njim zato što sam zaključila da je vrlo kreativan u krevetu." Nasmejala se. Šotvin Talasojahač je pripadao jednom od zimačkih klanova koji su se obogatili trgujući sa drugim planetama, verovatno i prodajući krv mera lovljenih duž obale njihove plantaže. Kao i svi ostali, Šotvin se borio i grabio da zadrži što više od prošlosti, u ispreturanom svetu koji je nastao posle Promene. Njen sopstveni nemir sudario se sa njegovim, kad su se sreli jednog dana u Sibilskom koledžu. Njega je zainteresovala njena prošlost - to što je glumila, za javnost, vlasnicu jednog tuđinskog 'pakla' za kockanje; nju je interesovalo njegovo znanje mnogobrojnih, činilo se bezbrojnih, varijanti na temu 'muškarac plus žena', koje je pokupio tokom svog življenja na dvoru Zimske Kraljice.
     I njegov drugi hobi ostavio je na nju jak utisak: imitiranje stilova kuvanja sa raznih drugih planeta, uz upotrebu, kao sirovine, isključivo tiamatske hrane. Zajedno su otvorili restoran za nostalgične zimce čiji prefinjeni ukus se sada mogao malo gde zadovoljiti. Šotvin je uložio pare, i kulinarsku umetnost; ona je uložila svoju poslovnu sposobnost - rukovodila je restoranom, sređivala sa poljoprivrednicima da uzgajaju razne egzotične trave i začine koje su mogli rekonstituisati. Čak je ubedila Sudbu da svojim sibilskim sposobnostima, u transferu, pribavlja nove podatke o mogućnostima za stvaranje pojedinih začina, zato što se Šotvinova 'doživotna' zaliha brzo trošila. Bio je to savršeni brak veština, ako ne i personaliteta.
     "Sad znam šta znači poslovica 'kuvanje traje, a poljupci ne'." Uzdahnula je. "I sad volim njegovo kuvanje, to vole svi. Kafana radi super. Priznaću mu ovo: poznaje više načina da se riba preradi tako da daje ukus i osećaj nečeg drugog, nego što sam verovala da je moguće. Ali, pre nego što sam se zaposlila u 'Persefoni', bila sam predugo dokerka, rekla bih; nisam ni znala da je ono što jedem pretežno 'tiamatska kuhinja'... Za mene je to bila prosto i jednostavno hrana, i sviđala mi se tako. Još i sad mi se tako najviše sviđa. A Šotvin, znaš šta kaže? Da sam se ja 'zaglibila u mentalitet niže klase'. Ej! Zaglibila! Kako ti se to dopada?... Tramvajska stanica." Povuče Sudbu da stane, dižući ruku prema tramvaju koji se polako dizao uz Ulicu, ka njima.
     Sudba se tiho zasmeja. "Ja ne bih htela da budem išta drugo." Tramvaj je stao, i njih dve su ušle.
     "Prokleto tačno." Tor je pomogla Sudbi da sedne, a onda i sama sela na jednu drvenu klupu sa koje su, s poštovanjem, ustali dvoje letnjaka. "Ali, šta mari, zahvaljujući toj kafani imam šta da radim sa svojim noćima, sad kad Šotvin to više nema. Mislim, nije baš da se nikad ne... znaš, i sad se dešava da nas zasvrbi, s vremena na vreme..."
     Sudba se osmehnu. "Mislim da otprilike shvatam."
     Tor skloni pogled sa magacina i uličnih tezgi Donjeg Grada, koji su već nestajali: počinjale su prodavnice Lavirinta. Ona opet pogleda ka Sudbi. "Sudbo... ne zameraš ako ti postavim jedno lično pitanje?"
     "Ne. Pitaj ma šta, slobodno."
     "Zašto se ti, ovaj, nikad... ni sa kim? Toliko godina te znam, i u tvom životu nikad nije bilo nikog ko bi ti bio nešto posebno, makar i za kratko vreme."
     "A. To. Pa, bila sam sibila dugo pre nego što sam upoznala tebe. Pošto su stranci naveli celokupno stanovništvo grada da veruje da su sibile zaražene ludakinje, nisam mogla nikom da kažem, jer bi me prognali - a ja sam se toga plašila; bila sam, i sa trakom za gledanje, napola slepa. Takođe sam se plašila da ću slučajno inficirati nekog, ako budemo toliko intimni... iako nikad nisam bila sigurna koliko u svim tim lažima ima istine."
     "Pa onda kako uopšte i postade sibić?" reče Tor. Sudba je provela decenije ispred njenog, i svačijeg nosa, u sred Karbankla - kao jedina sibila u gradu.
     Sudba uzdahnu, sklapajući šake na krilu, preko svoje satenske suknje. "Imala sam blizu dva'es dve godine. Bio je to prvi Festival posle onog na kome sam začeta, i pošto sam iz porodice maskera, radila sam i ja na maskama za taj Festival, još od detinjstva. Jednog dana u radnju mi je doš'o neko. Nije bio letnjak, ali je tvrdio da jeste, i da je upravo stigao u grad, radi Festivala... i da ga zanimaju moje maske, i kako ih pravim. Počeo je da navraća u radnju svakodnevno. Sedeo je, kao gost, ali i pomagao da sortiram perle. Pamtim kako sam počela sa radošću da iščekujem njegove dolaske, kako sam se osećala kao ptica u letu kad god bih čula njegov glas, i kad god bi me dodirnuo... Proveli smo ceo Festival zajedno. Kad je došla Noć-pod-maskama, ja sam bila njegova izabrana. U mraku nisam videla šta ima natetovirano. Pustila sam ga da vodi ljubav sa mnom... a on me zarazio."
     Tor se nehotice strese od zimačkog, duboko usađenog straha od kontaminacije sibilstvom. Nekako postiže da joj ruka, na Sudbinoj mišici, ostane mirna; nadala se da Sudba nije osetila ovu njenu reakciju.
     "Posle me je preklinjao da mu oprostim... tvrdio da se desilo slučajno. Ali nije govorio, niti se ponašao, kao pravi letnjak. Sad mislim da je bio nešto drugo - od negde drugde. Da je znao istinu o sibilskoj mreži, i da je njima bio potreban neko, neko u Karbanklu, da posluži kao stalni informativni terminal. Mislim da je tačno znao šta namerava da mi uradi..." Okrenula je glavu na drugu stranu, kao da vidi izraz na Torinom licu ili kao da nije sigurna šta će se pokazati na njenom.
     "Ostao je sa mnom neko vreme; naučio me je da vladam transferom, tek toliko da funkcionišem. Ne dovoljno da saznam celu istinu. Onda me je ostavio. Rekao je da mora da se vrati na letnjačke teritorije, da ga ne bi ovde, u gradu, otkrili. Ostavio me je tako samu, sa mojom strašnom tajnom i mojim maskama. Od tog dana stvorila sam jednu masku i za sebe, glumila sam da nisam inficirana. Ali ostao je strah od... telesnog dodira. Strah da ne postupim izdajnički prema nekom drugom, ili da me neko izda."
     Tor odmahnu glavom. "Skot jedan..." Stisnu pesnice, duboko udahnu, rastade se od uzaludnog besa. "Ali, zašto sad?" Pogleda opet Sudbu, osećajući duboko u prsima, i sad, bol. "Znaš istinu o sebi, a zimci više ne mrze sibile. Umeš da zaštitiš sebe... i svog ljubavnika. Mogla bi..."
     "Ne." Sudba odmahnu glavom. "Već toliko dugo živim sama; predugo. Sad volim svoj život bez ikog. Ne osećam se usamljeno, nisam tužna, dani su mi puni korisnog rada i dobrih prijateljstava." Osmehnula se ka Tor. "Zadovoljna sam da ostanem ovakva kakva jesam."
     Tor zamumla. "Možda ima nešto u tome. Ja ne mogu reći to isto o sebi..." Stigle su do sredine Lavirinta, i našle se blizu Sibilskog koledža. "Hoćeš da, ovaj, siđemo, da vidimo... Radnju?" upita, najednom žaleći što je njihovom prijatnom ručku tako brzo došao kraj. Ova Sudba je tačna u mnogo većoj meri nego što bi za nju samu bilo dobro.
     "Pa... može." Sudba je klimnula glavom, izgledajući kao da joj ta pomisao čini zadovoljstvo. "Odavno nisam bila tamo." Nije morala da pita koju radnju treba da vide; njih dve su samo o jednom mestu govorile na taj način. Bila je to jedna od ideja Džeruše Pala-Tion, način da nova tehnološka dostignuća postanu dostupnija: jedan blok bivših magacina je preuređen, i sad su tu bile izložbe, prikazi rada, i besplatni uzorci, na raspolaganju svakome ko je hteo da dođe i oproba nešto novo.
     Sišle su iz tramvaja na ulazu u Azurnu, uličicu u kojoj se nalazila ta 'Radnja'. Probijajući se kroz mnoštvo radoznalaca, prišle su širokoj, otvorenoj prednjoj strani te izložbe, gde je bilo mnogo novoproizvedene ili nedavno popravljene opreme.
     "Tor, da li je ona prodavačica voćnih sokova i sad s one strane ulice?" upita Sudba dižući glavu. "Mislim da osećam miris..."
     "Jeste. O'š ti donesem nešto?"
     "Jedna velika čaša soka od šipka bila bi baš divna. Odjednom umirem od žeđi."
     "Bila je preslana ona čorba", reče Tor dovodeći je do jednog stuba gde je Sudba mogla udobno da stoji i čeka. "Odmah se vraćam."
     Tor pređe preko uličice, primećujući sa zadovoljstvom da je gomila prolaznika sačinjena od razumne mešavine letnjaka i zimaca. Kad su se jednom pomirili sa idejom da će ova jedna Promena zaista značiti nešto, letnjaci su - naročito oni mlađi - polako počeli da prihvataju nove načine obavljanja raznih poslova. Čak ni letnjacima se nije zaista dopadalo da nastave ručno da mešaju vodu u pregradama sa morskom kosom, i pri tom da gaze na štulama kroz ledenu vodu, ako postoje prosti mehanizmi, vetrom pokretani, koji to mogu da rade umesto njih dajući im slobodu za odlazak u ribolov sa lakim, ultrajakim mrežama koje omogućuju ulov dvostruko veći od uobičajenog.
     Platila je sok, došla nazad preko uličice i dodala ga Sudbi u ruku. Pošle su dalje, zalazeći u pojedine delove izložbe i izlazeći iz njih; Tor ih je opisivala najbolje što je umela; osim toga, vodila je šake starije žene do onih predmeta koje je Sudba želela da doživi lično.
     "E, pa, dobar ti dan, Sudbo Rejvenglas Zimska", reče neko iza njih.
     Okrenule su se obe, prepoznajući glas Kapele Dobraventure i nepogrešivo prepoznatljivu hladnoću u izgovoru reči 'zimska'. Istina o sibilama - da one nisu isključivo u nadležnosti letnjačke Boginje mora, Thalase - nije postala, koliko se moglo videti, predvodnici klana Dobraventura lakše podnošljiva, čak ni posle toliko godina.
     "Zdravo, Kapela Dobraventura", reče Sudba, tonom ironične pomirenosti sa nevoljom; ipak, bilo je to formalno oslovljavanje, kao maločas Kapelino, samo bez klanovskog prezimena.
     "Došla si da pokupiš nekoliko zgodnih spravica za tvoju kuću u gradu, Kapela?" reče Tor, uštinuta nezadovoljstvom što njeno prisustvo nije ničim potvrđeno.
     Odmah je dobila punu pažnju Kapele Dobraventure, i ne samo pažnju nego i neprijateljstvo. "Nisam, Zimska. Došla sam da vidim kakva nova izopačenja naše tradicije se uvlače krišom u naš svet u ime tobožnje 'Promene' i tobožnje 'volje Damine'."
     Tor uzvrati jednakim mrštenjem. "Ako tol'ko voliš tvoje letnjačke tradicije, što ne odeš da stanuješ na nekoj plantaži - ili u Donjem Gradu, sa ostalim letnjacima? Mnogo ti se nešto dopala ta tvoja kuća gore na vrh grada, do same Palate."
     Kapela Dobraventura se ukruti. "Stanujem tu gde stanujem zato što je tradicija da budem blizu Dame... za slučaj da joj ikad budem potrebna. A ona se opredelila da stanuje u palati Snežne Kraljice." Gorčina, i nešto nalik na žaljenje za propuštenim, bejahu primetni u njenom glasu.
     "To jest, hoćeš reći, da bi mogla da se mešaš u njen život", reče Tor kiselo. "Zašto se ne suočiš sa istinom - čak ni letnjaci ne žele da žive lošije nego što je neizbežno. Kad bi želeli, ne bi u ovolikom broju dolazili da razgledaju. To znaju čak i tvoje svete sibile i sibili, inače ne bi svi radili za Kraljicu."
     "Tor." Sudba pruži ruku, položi obuzdavajuću šaku na njenu mišicu ruke. Tim naglim pokretom obori sok od šipka ostavljen na izložbeni sto. Tor opsova: ružičastocrvena tečnost pljusnula je po njenim pantalonama.
     "One rade za Damu zato što ona govori u ime naše Boginje, čija je Izabrana... i zato što govori kao sibila", reče Kapela Dobraventura. "Dužne su pružati usluge Dami, ma kakvo mišljenje imale o načinu kako ih ona koristi."
     "Pa, ti veruj u to, ako hoćeš." Tor se okrete od nje, brišući odeću, zatim ode, koristeći tu nezgodu kao izgovor da da potraži sunđer ili bolje društvo.
     Prošla je između izložbenih stolova i gondola, ka glavnom ulazu; znala je da će tamo naći ili Danakil Lua ili Klaveli. Neko od njih dvoje uvek je bio tamo. Nadzirali su funkcionisanje Radnje, a ujedno, svojim prisustvom, ospokojavali letnjake. Davali su odgovore i na tehnička, i na lična pitanja, svakome ko ih je nešto pitao, ispoljavajući strpljenje koje je nju zaprepašćivalo. Ali, pretpostavljala je, zato oni i jesu 'sibići', a ona nije.
     Vide sad Danakil Lua, koji je stajao odmah unutar ulaza. Kraj njega je stajao njegov rođak Bora Klirvoter.
     "Ej, đavo da me nosi, momče, ne verujem oooooočima svojim!" trubio je Klirvoter kao kli-mužjak u danima parenja, kao obično. Tor priđe bliže, pitajući se na šta se sad žali matoro čantralo. Klirvoter je položio šake na Danakilova pleća; odmahivao je glavom. "Stojiš us-prav-no! To je čudo..."
     Danakil Lu takođe odmahnu glavom, smeškajući se na svoj uobičajeni suzdržani način. "Nije, ujko, nego hirurgija. Napokon sam otišao na tu operaciju."
     "Bogovi", reče Klirvoter. "I ost'o si živ? Sigurno su te rasporili k'o ribu..."
     "Nisu", reče Danakil Lu, blagonaklono zgranut. "Zato sam tako dugo čekao da oni nabave... Ujko, do vragova, zašto ne slušaš kad ti objašnjavam takve stvari." Podiže pleća, pokretom koji bi za njega bio, pre samo tri meseca, neizvodljiv; pokretom koji kaže da očigledno nema smisla objašnjavati dalje. "Pogledaj oko sebe." Mahnu rukom ka nagomilanim uzorcima robe i ka radionicama iza njih. Tor vide kako Danakilova ćerka Merovi, koja je sa Tamisom Svetlohodnim slagala neke kutije, ostavlja taj teret i prilazi da stane između njih dvojice. "Vidiš, ujka-Boro", reče ona. "Govorila sam ti da će tako biti."
     Klirvoter pogleda ka njoj, pa ka Danakil Luu. Njegova proseda brada radila je kao da je počeo da žvaće neko tvrdo meso. "Dobro, svih mu bogova, meni izgleda kao mirakul, Dani... Prosto, drago mi je što opet možeš da me pogledaš u oči." On baci pogled ka Merovi. "Priznaću ti čak i to da je neko, ovog puta, uspeo da promeni stvari na način koji i meni nešto znači."
     Danakil Lu se osmehnuo i klimnuo glavom, zagrlio jednom rukom svoju kćer, i držao je pritegnutu iz sebe jedan trenutak, dok nije iskliznula i odmakla se. "To su jedine promene na svetu", reče on tiho.
     "Gde je bakica Selen? Je l' došla s tobom?" upita Merovi. "Ako hoće da vidi Tamisa i Ariel, treba ovde da dođe!" Bacila je pogled na Tamisa, koji je stajao, čekao i smeškao joj se, čvrsto držeći u rukama jednu kutiju, napola zaboravljenu. Njeno lice je sinulo, postalo divno pod njegovim pogledom, kad je videla izraz njegovog.
     "Eh, znaš ti tu ženu, radi ona šta joj se hoće." Klirvoter je iskrivio lice; njegovi brkovi pri tome su se nakostrešili. "Kaže, ne može da gleda tako mnogo promene na jednom mestu. Nisam mog'o da je ubedim da dođe. Nek provodi vreme sa Lunom, ako joj to bude moguće; mada nije baš često moguće..."
     "Nego, šta postižu one tvoje mešalice na pogon vetra, u tvojim pregradama za morsku kosu, ujko?" reče Danakil Lu, upadljivo menjajući temu.
     "Dobro rade, dobro..." Klirvoter diže glavu, začkilji očima prema unutrašnjosti izložbe. "Znaš, Džekard Houmsted mi je naprič'o nešto o nekoj novoj skalameriji koja bi mogla opet da pokrene i moje pumpe. Nisam mu poverov'o, al' kad sam već tu, što da ne pogledam... samo da bi' mog'o da mu kažem da greši."
     Danakil Lu ga povede, pored jedne nasmejane grupe zimačke omladine. Tor vide da je u sredini Ariel Svetlohodna; oko te devojke je plovila nepogrešivo prepoznatljiva magla od kose bele kao mleko. Bila je, kao obično, u centru pažnje, i vrhunski samopouzdana u toj ulozi, ne samo zato što je prestolonaslednica sadašnje Letnje Kraljice. U ovom momentu dopuštala je da se Elko Tel Grejmaunt obavija oko nje kao hobotnica, a glavu je zabacila melodramatično glumeći 'zanos'.
     Tor, neoduševljena, pogleda na drugu stranu, gde je Arielin brat Tamis pomagao Merovi u poslu. Merovi je glavninu svog vremena provodila ovde, zato što su njeni roditelji to očekivali; Tamis, zbog nje. Ariel, međutim, i njeni prijatelji bili su ovde samo zato što je to bila najpodsticajnija tačka u njihovom ograničenom svetu, ne samo za njih nego i za druge klince koji su dolazili da gledaju, i koji su sačinjavali maltene polovinu publike u Radnji. Tor se osmehnu. "Merovi..." pozva. Merovi diže pogled. "Treba mi nešto da pobrišem prosut sok."
     Merovi nestade ka zadnjem delu izložbe. Tamis, klimnuvši glavom prema Tor, nastavi s radom. On je bio onaj tihi, misaoni blizanac, ni nalik svojoj sestri. Činilo se da je mnogo srećniji ovde sa Merovi, koja je bila ćutljivija čak i od njega, nego u okruženju, poput Ariel sada, ma kakve grupe svojih drugara.
     Tamis opet diže pogled, začuvši nečiji smeh, a Arielin glas mu dobaci nešto, nerazumljivo ali vulgarno. Namrštio se, ali samo dok su išli ka njemu i pored njega. Elko Tel se još osvrnuo i domahnuo mu poljubac. "Prenesi ovo Merovi!" doviknu i prevrte očima. Zatim to društvo iziđe na uličicu, ali Tamis pođe za njima. Tor shvati da on gleda Elko Tela, a ne svoju sestru; izraz na Tamisovom licu nije bio gnev, niti išta što je ona ikad očekivala da će kod njega videti.
     Opet otkloni pogled, potiskujući radoznalost iz svoje svesti. Merovi se vratila sa punim rukama čistih krpa.
     "Gde je?" reče Merovi gledajući u šumu izložene opreme.
     Tor uze krpe od nje. "Ja ću." Ponese ih natrag do mesta gde je Sudba čekala, pričajući još sa Kapelom Dobraventurom. Tor iskrivi lice, obuzeta nejasnim osećanjem krivice što je ostavila Sudbu tako dugo u klopci. Prosuti sok se raširio, upadljivo crven, po podu. Ona uzdahnu, pomišljajući da je trebalo da zatraži i kofu.
     Zausti da dovikne nešto Sudbi, da joj na taj način javi da je spas blizu. U tom trenutku Kapela dohvati jednu električnu bušilicu koja je ležala u bari soka, na stolu. Kapela je, zgađenog lica, živo mahala rukama i nešto objašnjavala. "...evo još jedne stvari koja nikome nije pot..." Pođe prstom ka prekidaču.
     "Ej - nemoj!" viknu Tor.
     Kapela se na to okrenula, mršteći se, ali pokret njene ruke nije se zaustavio.
     Tor se bacila napred, da odvuče Sudbu u stranu. Pale su jedna preko druge, načinivši na podu spetljanu gomilu; a starešina Dobraverntura već je pritisnula prekidač bušilice.
     Vrisak Kapele Dobraventure bio je visok i prodoran. Struja iz bušilice prošla je kroz njeno telo i našla uzemljenje kroz baricu soka na podu. Bušilica izlete iz njenih ruku zahvaćenih grčevima, a ona se stropošta na pod.
     "Tor!" jeknu Sudba, sa koje se Tor već skotrljala u stranu. "Šta je, šta je bilo..."
     "Kapela." Tor pođe četvoronoške napred, zaustavi se kod nepomičnog tela letnjakinje. Sivoplave oči Kapele Dobraventure bile su širom otvorene, i zurile su gore, u nju, netrepćućom optužbom; lice prazno, a usne zahvaćene plavilom koje se brzo pojačavalo. Tor opsova bogove. Pokušavala je da napipa puls, ili da nađe neki znak disanja; nije našla ništa. Ugurala je prste u Kapelina usta, povukla njen mlitavi jezik napred, i podigla joj glavu da bi prolaz za vazduh bio otvoren. Duboko udahnuvši vazduh, prislonila je svoja usta na Kapelina, i počela da broji; zatim se digla u sedeći položaj, naslonila se jako na Kapelina prsa, i počela da pritiska, pritiska, u predelu srca. Još jedan dah u pluća, zatim novi pritisci na srce, i još jedan dah. Nejasno je bila svesna da se iza nje nalazi Sudba, i da je zove: "Tor? Tor?" Bila je svesna i da se gomila sveta okuplja, i da im Danakil Lu ne dozvoljava da priđu sasvim. Još jedan dah, još nekoliko otkucaja srca, ponavljala je to i ponavljala, ali odaziva nije bilo, prazne oči i sad su zurile u nju, neopraštajuće. "Ajde!" šapnu ona. Još jedan dah, još pritisaka na srce. Prodrmala je nereagujuće telo Kapele Dobraventure, naslonila se na njeno srce ponovo, ponovo, uterala vazduh još jednom, silom, kroz otvorene usne. "Ajde, droco jedna matora i zadrta, nije te valjda tako lako ubiti! Aj' pokvari mi dan!"
     Ugura još jedan dah u Kapelina pluća. Drhtaj prođe kroz telo ispod nje; telo koje iznenada uvuče svoj sopstveni, uzdrhtali dah. Kapci na očima zatreptaše. Neko se vratio unutra, neko je opet bio iza tih zurećih očiju, neko ko je digao ka njoj pogled zgranutosti, zatim naglog besa.
     Kapela Dobraventura udahnu još jednom, šumno i bolno. "Šta... šta radiš ti? Beži od mene!" Diže ruke i poče mlatarati njima.
     Tor je sela na pod, odmičući se od nje. Oko predvodnice Dobraventura našle su se sada druge ruke: Danakil Lu, neki od njenih rođaka.
     "Ja sam dodirnula... to", reče Kapela, kojoj su podigli glavu. Pogledom je upirala u Tor; Kapeline oči, sada bistrije, punile su se užasom.
     "Ona te je spasla", reče jedan letnjak. "Ta zimkinja te spasla. Bila si prestala disati." Čovek koji je to rekao okrete se ka Tor. "Mislim da je bila mrtva. Kako si to izvela?"
     Ona slegnu ramenima. "To je ono spasilačko. Naučila sam još davno. Stranci su dokere učili tome. Za slučaj da se nekome desi takav udes..." Vide da se letnjaci zgledaju sa iznenadnim spekulacijama. Ona pogleda opet Kapelu Dobraventuru, ne vide nikakvu zahvalnost u očima te žene. "Al' to ne uspeva svaki put."
     Kapela Dobraventura se namršti, odgovarajući na njen pogled jednakim zurenjem.
     "Šta misliš, da l' bi... neko... mog'o to da nam pokaže?" promrmlja drugi letnjak, izbegavajući pogled Kapelinih očiju.
     "Zamalo da me ubije jedno od tih zimačkih 'poboljšanja'", odseče Kapela, pokazujući rukom ka bušilici na podu.
     "Zamalo da te ubije tvoje neznanje", reče Tor ravno. "Sa bušilicom je bilo sve u redu. Al' ti si je uključila mokru. Kad bi imala iole ikakvog pojma o elektricitetu, ne bi to uradila ni slučajno. Onda ne bi dugovala svoj život jednoj zimkinji."
     Kapela se oslobodi od ruku koje su je držale, i sede sopstvenom snagom. "Zahvalna sam ti, za to", reče, sa naporom jasno vidljivim. "Ne bi bilo pošteno da ti se uskrati ona zahvalnost koju si zaslužila. Ali ako bismo upotrebljavali one alate koje smo oduvek sami pravili, i ako bismo se držali običaja koji su oduvek bili naše spasenje, nešto ovako se ne bi nikad moralo dogoditi. Onda ne bi bilo potrebno ni da me spasava tvoja navodna 'inostrana obuka'." Ona odvrati pogled od Tor. Sledećeg trenutka Kapelin ledeni pogled odskakao je, kao da se odbija, od mnogobrojnih lica njene rodbine.
     Tor se osvrte da pogleda grupu letnjaka. Videla je njihovu krivicu i nelagodnost. "Viđala sam da veštačko disanje i masaža srca uspevaju i kod davljenika."
     Tada letnjaci opet pogledaše ka njoj. Svi, do jednog.









24. TIAMAT: Karbankl
     "O-o-ooo! O neee! Tvoja pobeda!" Ariel Svetlohodna pritisnu šaku preko usta, prigušujući svoje ekstatično kikotanje: posmatrala je kako safirni kamen zveči i peva kroz lavirint u skulpturi za igru, i ispada iz jednog od nasumičnih otvora, u krilo njenom bratu. "Sad ti moraš da daš veštačko disanje i masažu srca Elkou!" Pogleda po krugu svojih prijatelja, koji su se smejali i pokazivali prstom ka Elko Tel Grejmauntu, koji se istog trena bacio poleđuške na tepih, sa jezivim krikom, i počeo se sitno trzati. Onda ostade nepomičan, zurećih očiju, raširenih ruku; mladi zimci oko njega su se smejali podrugljivo i podgurkivali, pa i dobacivali određene zvuke u pravcu Tamisa.
     Ariel je videla da se njen brat zacrveneo. Pored njega je sedela Merovi, gledala ga i stezala ga za ruku. Iako je bila u nekom dalekom srodstvu sa Elko Telom, Merovi je uvek izgledala kao riba na suvom kad god ju je Tamis doveo na jednu od ovih zabava. Ariel je jedva čekala da vidi kako će mala reagovati kad crveni kamen, ili plavi, uleti njoj u krilo.
     "Pa ajde sad, Tamis", pozva Ariel; nije mogla odoleti iskušenju da ga i ona zafrkava. "Kapela Dobraventura umire. Gledao si veštačko-sa-masažom koje je dobila od Tor Zvezdošetne. Pokaži nam kako se to radi!"
     Odgurnuo se sa svog mesta i ustao, sa nekom čudnom grimasom na licu. Pošao je prekoračujući tela i noge, i stao uz Elkoa. Kleknuvši pored njega, zagledao se u široko otvorene, ukočene oči i iščekujući široki osmeh Elko Tela. Nekoliko trenutaka je oklevao; u njegovim sopstvenim očima videla se nevoljnost. Ariel se zapita čega se on to plaši - da li ga zaustavlja samo uspomena na pravi događaj. Zatim se nagnuo, primičući lice Elko Telovom.
     "Aaaa, ne, neeeee", razlegali su se glasovi kao da pevaju. "Ne tako!" - "Uradi stvarno!"
     Seo je, odmičući se od Elkoa, i pogledao ih preko ramena. "Tako je ona to!" reče iznervirano, znajući da to nije ono što oni misle. Najzad je prebacio jednu nogu preko Elko Tela i seo mu na stomak. Nagnuo se napred ka njegovom licu, a ta kretnja je potisnula njegove kukove nazad, pa je izgledalo da su tela njih dvojice spojena ljubavnički. Zvižduci i aplauzi dostigli su kreščendo oko njih kad je prislonio šake na levu i desnu stranu Elko Telovog lica, a usta na Elkova usta.
     Pokušao je da okonča stvar brzo, i digao je glavu; ali klicanje i smeh pretvorili su se odmah u povike protesta i podsmeha. Ariel ustade. "Silazi, ti, Tamis, ja ću ti pokazati kako se to radi!" Pođe oko okupljene gomile; stade videći da su ruke Elko Tela naglo uhvatile Tamisa u zamku čvrstog zagrljaja i privukle ga dole, za dubok, mokar poljubac. Videla je da je Tamisovo telo zadrhtalo. Međutim, na njeno iznenađenje, Tamis se nije odupirao onako ratoborno kao što je očekivala da će učiniti. Ona pogleda Merovi; i ta devojka je gledala dvojicu mladića, a lice joj je bilo zbunjeno i polunamršteno.
     "Ej! Tiredi! Gle'j ovo - mislim da je Elko Tel naš'o pravu ljubav."
     Ariel se trže i podiže pogled. Na širokom ulazu u sobu stajali su Kirard Set Dalekoputov i njegova žena Tiredi Grejmaunt, zagledani u njih. Elko Tel ispusti Tamisa, koji napola pade sa njega u očajničkom pokušaju da se što pre udalji. Ali, otac Elko Tela se samo nasmeja, odmahujući glavom, i siđe niz tri stepenika u sobu. Olakim pokretom oslobodio je spojne rubove svog svetlucavog večernjeg sakoa. "Ne prekidajte ništa zbog mene, deco. Znate da me oduševljava i zabavlja kad se iza mojih leđa igrate sa mojim kompletom za igrice. Siguran sam da je ovo sve bilo zapravo nevino..."
     "Samo smo vežbali veštačko disanje i masažu srca, ćale", reče Elko Tel. Prevrnuo se na bok i podupro donju vilicu rukom, uz nekakvo žmirkavo smeškanje koje je trebalo da imitira ležerni osmeh njegovog oca. "Kao u Radnji danas... ja sam bio žrtva."
     Kirard Set uzvi obrve. "Ti si bio Kapela Dobraventura? Ej, bogove ti... trebalo bi da kažem, sise ti Damine... to je perverzno. Tiradi, možeš li ovo zamisliti: naše dete se pretvara u licemernu religijsku fanatikinju?"
     Tiradi Grejmaunt je progunđala nešto što Ariel nije uhvatila, ali zazvučalo je kao da joj je dosadno i kao da se oseća neprijatno. Onda je Tiradi prošla pored svih njih, i nijednom ih nije pogledala. Prišla je uglastom ormarnu za koji je Ariel znala da se u njemu nalazi njihova, ne baš mala, zaliha alkoholnih pića. Elko Tel je pričao da njegovi roditelji imaju i zalihu, sve manju, egzotičnih droga preostalih iz epohe pre Promene, ali da čak ni on ne zna gde je. Tiradine kretnje nisu bile pouzdane, pa je Ariel pretpostavila da se već lepo 'nacvrcala'. Možda su se posvađali, i zbog toga se vratili ovako neočekivano rano.
     Ariel pogleda opet ka Kirardu Setu, pa ka Elko Telu, pokušavajući da oceni da li je Elkov otac ipak, u suštini, ljut, ili ga ovo samo zabavlja; da li je sin stvarno tako nezabrinut time što je uhvaćen na delu, kao što se čini. Ta porodica ju je fascinirala. Toliko se razlikovala od njene, da joj je ponekad izgledala tuđinskija nego meri.
     Ali pažnja Kirarda Seta bila je usmerena na njegovu ženu. Prišao joj je dok je izvlačila iz ormana bocu lokalnog vina. Pokuša joj to oduzeti. Pogledala ga je, očima hladnim i bledim poput glečerskog leda, a on pusti da mu ruka padne i slegnu ramenima. Još jednom se udaljila od njega, ovog puta odlazeći ka vratima na drugom kraju sobe. Prolazeći pored jednog ogledala, stala je, i zavirila u njega kao da gleda u drugu dimenziju. Podigla je jednu bledu, mršavu šaku do lica, pritisnula obraz, povukla i zategla kožu toliko da je duboka linija pored njenih usta nestala. Sklonivši ruku, namrštila se, i otišla iz sobe bez ijednog pogleda nazad, kao da su svi drugi prestali da postoje.
     "Tvoja majka se večeras oseća starom", progunđa Kirard Set. Izvadi iz ormana drugu flašu i izvuče zapušač. Nateže iz flaše mnogo gutljaja, i vrati se preko sobe, do kruga prijatelja, sada ućutanih. Pruži flašu ka njima. Neki od očevidaca, očiju iskolačenih, počeše odmahivati glavama, ustajati sa mesta gde su do tada sedeli u raznim fazama nelagodnosti i zabune, počeše govoriti da moraju kući. Za njima, jedan po jedan, i ostali. Kirard nije preduzimao ništa da ih vrati; nije ni Elko. Poče ustajati i Merovi, a za njom Tamis.
     Ariel je ispružila ruku, stojeći i sad na mestu gde se zatekla kad su roditelji Elko Tela došli. Kirard joj dade bocu, sa odmeravajućim osmehom; pogledom je prošetao niz, i opet uz njeno telo, na takav način da je sva protrnula od nekog čudnog zadovoljstva - znajući da je on, po prvi put, ne gleda kao da ima pred sobom dete. Kirard je, izgledom, bio vrlo zgodan čovek, štaviše mladolik, iako je znala da je zapravo veoma star i da se to počinje pokazivati na njemu, kao i na njegovoj ženi. Popila je nešto vina iz flaše, pazeći da ne pretera jer bi je onda počelo peckati na takav način da bi se zakašljala. Vino je, u stilu koliko-toliko gracioznom, progutala, onda mu je vratila bocu.
     "Dobro izvedeno." Kirard Set se opet osmehnuo sa odobravanjem. "Ah. Divna si u tim bojama, Ariel. Kad te vidim da tako stojiš, vraćam se u stare dane... Pamtim čak i taj komplet odeće, kako je ona izgledala kad ga je nosila. Ličiš na nju, mnogo ličiš, znaš... svakim danom sve više. Čak više nego tvoja majka, jer u sebi imaš više Ariškinog duha."
     "Arienrodinog?" reče Ariel neodlučno. Pogleda dole, na svoju odeću. Među bezbrojnim odevnim predmetima u ormanima Kraljice Snega, našla je, još odavno, i takve koje je uspela prepraviti da joj dobro stoje. Njena majka nikad nije htela ni da pipne tu odeću, pa čak, koliko je Arieli bilo poznato, ni da je gleda. Kad je Ariel te stvari oblačila, majka se mrštila, videlo se da joj je to odvratno, ali nije zabranjivala. Ponekad je Ariel, izopačeno, priželjkivala da joj majka to zabrani, a ona ipak da nosi: radije da prkosi majčinom gnevu, nego da gleda njenu neobičnu, zbunjenu tugu. Sve njene zimačke prijateljice nosile su inoplanetnu odeću, dobijenu od starijih, sačuvanu od Pre... a Ariel se zaljubila u blješteću lepotu tih boja, predivnu finoću i egzotičnu raznovrsnost materijala. Priželjkivala je da ih nosi - i nalazila ih je, i nosila. Ali, zar tako obučena liči, bukvalno, na kraljicu? Ona se osmehnu, diže pogled.
     "Naravno", reče Kirard Set tiho. "I treba da ličiš, ona ti je bila baba."
     "Šta?" reče Ariel. "Ne, moja baba je bila letnjakinja. Umrla je, nikad je nisam videla..."
     Oči Kirarda Seta su se raširile. "Bogovi", promrmlja on, "ne znaš? Je l' moguće da zaista ne znaš?" On pogleda Tamisa, koji je ostao sasvim nepokretan, zagledan u njega sa jednakom radoznalošću. "Jeste ikad vid'li Arišku na slikama?"
     Ariel odmahnu glavom; Tamis takođe.
     "Bila je jedna u spavaćoj sobi na trećem spratu... umetnika slika."
     "Pamtim je. Viđala sam je kad sam bila mala. Al' to je bila slika moje mame", reče Ariel. "Njoj se nije sviđala, pa je rekla posluzi da to skloni nekud."
     Kirard Set se nasmeja. "Ne tvoje mame. Nego njene mame. Njene prave majke. Arienrodina slika je to bila... Zato joj se nije sviđala."
     "Nije tačno", reče Tamis mršteći se. "Naša majka je letnjakinja. Baka, isto."
     Ariel mu je mahnula rukom da zaćuti. Sela je na dugu, uzanu sofu, privukla stopala gore, na ivicu. "Je l' nešto izmišljaš?" upita, gledajući Kirarda Seta u oči u kojima ništa nije mogla da pročita. Njene oči su ga molile da kaže ne.
     "A, ne", reče on smeškajući se opet. Pomakao se, i seo pored nje na sofu. "Sasvim je istina, Ariel. Da li bi htela da čuješ celu, istinitu priču?"
     Žustro je klimnula glavom, pogledala ka svom bratu. Tamis je oklevao, bacio pogled ka vratima. Još je na sebi imao pola namrštaja, kao da se plaši da čuje ono što dolazi. Ipak, sede ponovo, prekrštajući noge, na tepih pored Elko Tela, koji je ležao opružen potrbuške i pridržavao donju vilicu dlanovima. Merovi, koja je do tad neupadljivo vukla Tamisa za ruku, odustade i sede pored njega. Njen uobičajeni izraz nelagodnosti postao je još dublji.
     Kirard Set se zavalio u kosi ugao sofe, popio još malo iz flaše. "Dakle, sve je to počelo još davno, mnogo pre nego što je iko od vas bio makar i tačkica svetlosti u očima vaših očeva..." Njegov osmeh se malo trznuo. "Arienrod je bila Snežna Kraljica neprekidno, od dana kad je Hegemonija došla na Tiamat, prilikom one ranije Promene. Tad je, inače, vladavina ranije kraljice, Letnje, iz klana Dobraventura, završena jednim jakim 'pljusss!'. Dakle, Ariška je, kažem, kraljevala skoro vek i po, i zato je dobro znala kako nas tuđini eksploatišu, kako manipulišu sa nama, kako sprečavaju da steknemo jednaka prava u okviru Hegiške. Znala je da će i nju bućnuti u more kad tuđini budu odlazili, i da će letnjaci tada sve nas da odvuku nazad u mrak i da nas tako drže jedan vek. Zato je odlučila da nešto preduzme u vezi s tim."
     Ariel je klimala glavom, maltene hipnotisana smirenim proticanjem reči. "Šta je uradila?"
     "Iskoristila je tehnologiju samih tuđina, i klonirala se. Nastale su savršene kopije nje, samo nje, tako da se nisu mogli umešati geni ma koga drugog, oslabiti njenu odlučnost... Proizvedeno je, zapravo, nekoliko klon-embriona. Ona je uredila da budu tajno usađeni u tela letnjakinja koje su došle na pretposlednji Festival. Vratile su se na svoja ostrva, pojma nemajući šta nose: mislile su da su to veselozačeta deca, nastala u susretima tokom Noći-pod-maskama, sa muškarcima koje nikad više neće videti. Od svih tih implantovanih klonova, samo jedan je bio perfektan, tvoja majka Luna Svetlohodna. Odgajili su je letnjaci, baš kao što je Ariška i htela, da bi Letnja Kraljica, kad stupi na vlast umesto Zimske, razumela običaje svog naroda. Ariška je bila voljna da umre - meni je mnogo puta rekla da joj se ne živi u ovom jadnom, polumrtvom svetu - ali pod uslovom da zna da će biti nanovo rođena u telu tvoje majke."
     Ariel je blenula otvorenih usta, nesposobna da imenuje osećanja u sebi, zato što neverici nije bilo dozvoljeno da se pojavi među njima. "Al' kako je mogla znati da će baš moja mama da postane Letnja Kraljica?"
     Slegnuo je ramenima. "Pa, ona je postala Kraljica. Kako bi tvoja majka mogla ne postati?"
     "Otkud ti to sve znaš?" reče Ariel. "Je l' znaju svi...?" Sem mene.
     "Ma naravno da ne znaju, dete moje. Većina letnjaka ne zna stvarno kako je Arienrod izgledala. Kapela Dobraventura ju je, dakako, videla iz bliza, neposredno pre Ariškine smrti; videla je njih dve zajedno. To je jedan od malih razloga za netrpeljivost između tvoje mame i nje... Većina zimaca i sad veruje da tvoja mama, jednostavno, jeste Arienrod - hoću da kažem bukvalno ona ista, telom ista - naime da je nekako uspela da prevari i smrt i strance, da je nastavila živeti i kraljevati. Ipak ima nekoliko ljudi - vrlo mali broj - koji znaju istinu. Ariška i ja bili smo stari prijatelji, ja sam bio... blisko upoznat sa svim njenim najličnijim stvarima." Uzvio je obrve, a Elko Tel se ironično zakikotao, ležeći na podu.
     "A naš tata... je l' to zna?" reče Tamis. Glas mu je zvučao čudno.
     Kirard Set se tiho nasmejao. Povuče još jedan mah iz flaše. "Dabome da zna, nego šta. Većina tih stvari se ne bi ni desila bez njega. On i vaša mama su u detinjstvu bili zaljubljeni jedno u drugo, znate. Kad je ona postala sibila, on je zaključio da ga je odbacila, pa je pobeg'o u Karbankl."
     "Kakve veze to ima sa Ariškom?" reče Tamis.
     Kirard Set odmahivanjem ruke pokaza da odbacuje Tamisovo nestrpljenje. "Kad je Arienrod saznala da je u grad stigao Ukres, naredila je da ga dovedu kod nje, misleći da bi mogao da posluži kao mamac, da dođe i vaša mama, da napusti Nizvetrinski arhipelag i doseli se u grad, kod nje... Poslala je poruku vašoj mami, tobož Ukresovu, gde on kao kaže da je u nevolji. Vaša majka je stvarno pošla za njim, zato što ga je, dakako, i tad veoma volela. Ali dogodila joj se nezgoda, usput su je neki tehno-krijumčari oteli i odveli je u svemir; a mogao bih i reći da je to bila sreća za nju, zavisi kako gledaš. Na drugim planetama spoznala je snagu sibilstva, za koju čak ni Ariška nije sanjala da je tolika. Ali tek posle pet godina uspela je da se vrati, a za to vreme Ariška je verovala da je vaša mama nestala zauvek."
     "Moja majka bila izvan Tiamata? Sa piratima...?" reče Ariel tiho, zaprepašćena tajnim životima koje su njeni roditelji vodili kad su bili jedva nešto stariji nego ona danas. Ona se retko kad u životu uopšte i zapitala kako su oni živeli pre njenog rođenja. Zamišljala je da su uvek izgledali kao u njenim najstarijim uspomenama: stari, umorni, opsednuti poslom a ne jedno drugim. Sad, dočarati sebi sliku njene mame kao mlade, strastvene, spremne da se upusti u bilo kakvu opasnost radi njenog tate... i zamisliti da nije bila dete svoje mame, nego Arienrodino. Ariel je žmirkala, vrtela glavom, osećala je uzbuđenje, vrtoglavicu, neuhvatljivi izazov... strah.
     "A tata?" reče opet Tamis. "Je l' i on mislio da je mama mrtva?"
     "Da, bojim se da jeste", reče Kirard Set; tužno saosećanje u njegovom glasu nije se pojavilo u njegovim očima. "Arienrod se postarala da on to misli. Bio je takoreći neutešan..."
     Ariel se namrštila. Nije bila sigurna šta Kirard kazuje, ali je znala da tu između reči postoji još nešto, što njoj izmiče.
     Elko Tel se nasmeja. "Al' ga je Ariška utešila, i pet godina zadržala tako, zar ne, tata...?"
     Ariel vide da se Tamis i Merovi okreću i zure u Elkoa; postade joj jasno da i ona isto tako zuri u njega, sa naglim razumevanjem. Opet pogleda Kirarda. "Hoćeš reći... da su moj otac i Snežna Kraljica... bili ljubavnici?"
     Osmeh Kirarda Seta se proširivao, nošen nekim osećanjem za koje je maltene poverovala da je odobravanje: video je da je razumela. "Da, da, Ariel, to se desilo... neizbežno. I da obe postanu kraljice - i da se obe zaljube u istog čoveka. Arienrod se u njega zaljubila isto kao tvoja mama. Bio je tih pet godina njen najomiljeniji muškarac. Davala mu je sve što je hteo... čak i vodicu života."
     "Tata... pio vodu života?" prošaputa Ariel. "Ali ja sam mislila... ja sam mislila... da je letnjak." Sad se prisetila kako je pogled na mere uvek nekako smetao njenom ocu, i zapitala se, najednom, da li je ovo razlog. "I da je sa mamom imao doživotni zavet."
     "Mislio je, međutim, da nje nema više", reče Kirard Set sležući ramenima. "Ariška je bila tu, a toliko je ličila na Lunu... Osim toga, Ariška je jako dobro umela da osvaja ono što je htela da bude njeno; kao i vaša mama. Ma, hajte, deco", nastavi on sklanjajući pogled od izraza na njenom licu, i gledajući sad Tamisa, "svakako možete da razumete, i da mu oprostite, obzirom na te okolnosti. Čak i u Letu, brak - to jest, zavet - samo u malom broju slučajeva traje čitav život. Svako ima pravo da bira. Mnogi letnjaci se nikad i ne zavetuju jednoj osobi; vole raznovrsnost. Zimci, takođe. Ariška je volela veliku raznovrsnost, a vaš ćale je naučio da deli njen ukus. Njegova su nepca, čak, postala vrlo prefinjena, za letnjaka. Morate razumeti, bilo je vrlo teško ne upoznati se intimno, ne samo sa Ariškom, nego i sa drugim njenim najomiljenijim, kada si jedan od njih. Između svih nas bila je vrlo velika bliskost - Ariška je to podsticala. Ali naravno da je Luna uvek bila njegova prva ljubav, a on njena. Možda bi ostali jedno drugome jedini, da su okolnosti bile drukčije."
     Ariel duboko udahnu. Shvatajući da su joj usta otvorena, zatvori ih. Poče se truditi da sakrije priglupu, zablenutu nevericu od Kirarda Seta, koga je do maločas tako gledala, i od Elko Tela, koji joj se počeo smejati. "Šta se desilo kad se mama vratila... i saznala?" Glas joj je bio na ivici nečujnosti; priželjkivala je, maltene, da nije postavila ni prvo pitanje, da nije čula ništa, ništa od ovoga svega, nikad. Maltene. "Šta su rekli?"
     "To znaju samo ona i vaš otac, i možda Arienrod." Potegao je još iz flaše, koju je zatim pružio opet njoj. Ariel prihvati, i nateže vino gutljajem do gušenja dugim. Vrelo peckanje vina niz grlo bolno je prijalo. "Ali, naravno, vaša majka nije bila stvarno u poziciji da izriče neke presude o vašem ocu. I ona je tek bila saznala da je Ariška njena prava majka... njena tačna dvojnica. Kako bi mogla osuđivati Ukresa što se zaljubio u nju, još jednom, pošto ju je prvi put izgubio... Osim toga, kažu da je ovde u gradu postojao neki Karemovac, inspektor policije, koji se odmetnuo od zakona samo da bi pomogao vašoj Luni. Čovek mora da se zapita šta je bilo između njega i nje, kakvu je to moć imala nad njim, kako je postigla da se jedan tuđin okrene protiv sopstvenog naroda. Zar ne...?"
     Ariel i protiv svoje volje klimnu glavom, i ugrize se za usnu. Obori pogled, nesposobna da pogleda ikome u oči.
     "Ali nisi me pitala šta je bilo kad su se tvoja mama i Ariška konačno susrele. To je najbolji deo."
     Ariel opet diže pogled ka njemu. "Šta je bilo?" reče vrlo tiho.
     "Ariška je za vreme Luninog odsustva spremila nove planove; odlučila je da, ipak, treba da ostane živa, ona lično. Plan je bio da izazove epidemiju koja će poubijati sve letnjake koji su došli u Karbankl na poslednji Festival. To, da bi bacila čitav svet u haos, pa da stranci pobegnu, a ona da zadrži vlast." Ariel načini grimasu, ali se Kirard Set samo osmehnu i nastavi. "Više joj nije bila potrebna tvoja mama... ali ju je, naravno, ipak htela. Kako je moglo drukčije biti? Predložila je Luni da vladaju zajedno, da im sve bude zajedničko... čak i Ukres."
     "I moja mama je rekla ne", promrmlja Ariel.
     "Očigledno." Kirard klimnu glavom. "Onda je Arienrod naredila da Lunu bace u Jamu." Ariel, protiv svoje volje, bučno udahnu vazduh. "Tad je tvoja mama izvela svoje prvo 'čudo'. Zaustavila je vetrove u Dvorani vetra. Bio sam prisutan, svojim očima sam to gled'o, al' do dana današnjeg ne znam kako je to uspela. Valjda ni vama nije rekla... Nije, dabome... U svakom slučaju, odmetnuti plavac je tad ušao u dvoranu i spasao Lunu od rulje. Ostatak je, kao što kažu, istorija. Vaša keva je osvojila masku Letnje Kraljice. Arienrod je bačena u more, po planu. Vaši roditelji su se opet sastavili, vas dvoje ste se rodili... i sve ostalo vam je poznato." Podiže šake, uz elegantno sleganje ramenima koje je govorilo da je to rasplet, denouement.
     "Šta je... sa tim žacom?" upita, ustežući se, Tamis.
     "To samo bogovi znaju." Kirard Set Dalekoputov odmahnu glavom. "Mislim da je otputovao sa ostalim strancima. O tome bi vam nešto mogla kazati Geja Džeruša Pala-Tion; on je mor'o da bude njen oficir... Međutim, ne bih obraćao nikakvu pažnju na govorkanja."
     "Na kakva govorkanja?" reče Tamis.
     "Bahhh... zapetljana, eto kakva..." Kirard Set odmahnu rukom kao da odbacuje celu tu temu. "Više gotovo i da nema ljudi koji ponavljaju te gluposti i prljavštine. Ipak, neki ljudi su ukazivali na činjenicu da, hm... da je Ukres uzimao vodu života u vreme kad ste vi začeti, dakle tokom poslednjeg Festivala - a od nje se, dakako, ostaje privremeno neplodan."
     Oboje su zurili u njega, zgromljeni, a tišina se produžavala kao da joj kraja nema.
     On se, napokon, blago nasmeja. "Bogova mu, to su samo dokona ogovaranja. Pa, uostalom, voda života se sve teže nabavljala, pred kraj Ariškine vladavine. Ona je počela da nam smanjuje snabdevanje, dobijali smo ponekad samo po jednu dozu nedeljno, umesto svakodnevno, čak i stari prijatelji njeni kao ja i Tiredi. Tako nam se i desilo da budemo blagosloveni sa našim jedinim sinom, a to je ovaj ovde." Pokretom pokaza Elko Tela. "Taj momak je došao kao totalno iznenađenje, bio je - nenadan... ali ne nedobrodošao, nemojte me pogrešno razumeti... ipak, slučajno. Sasvim je razumno pretpostaviti da se i vašem tati neočekivano, u jednom trenutku, vratila plodnost."
     Ariel otupelo klimnu glavom. Kirard Set uzvi obrve, i ponudi joj flašu još jednom. Ovog puta ona odrečno odmahnu glavom, pa ustade sa sofe. "Moram da idem."
     "I mi", reče Tamis, ustajući sa poda. Držao je Merovinu šaku, bolno čvrsto. Elko Tel se prevrnuo na leđa, ruku prekrštenih na grudima; dok su prolazili pored njega, zurio je gore u njih, ukočenim, bledim, nečitljivim pogledom.
     "Bezbedno do kuće, deco", doviknu Kirard Set za njima, a Arieli se učini da je čula i njegov smeh dok je prilazila ulaznim vratima zgrade. Namrštila se, u zamračenom hodniku, ispred Tamisa i Merovi, gde je niko nije mogao videti.
     Izišli su, sve troje zajedno, i zaustavili se zajedno na ulici kad su se vrata kuće Dalekoputova zatvorila, sa konačnošću, iza njih.
     "Šta misliš, zašto nam je ovo rek'o?" reče Ariel, glasom koji je zazvučao utanjenije i žalosnije nego što je želela.
     "Pa zato što si ti tražila da govori", reče Tamis, glasom otežalim od optužbe.
     "Jest, ali on je bio taj koji je nabacivao kako ja ličim na Arišku!" odseče Ariel. "I da mi je to prava baba!"
     "I meni", reče Tamis razdražljivo. "Sviđalo se to meni ili ne."
     "Moj otac..." umeša se Merovi, glasom koji je bio jedva nešto malo više od upornog šapata, "kaže da bi Kirard Set odsekao samom sebi uvo, kad bi znao da će zbog toga neko drugi da pati više nego on." Ariel se zagleda u nju, pa opet skloni pogled. "Ideš li kući? O'š sa mnom sada?" upita svog brata, gledajući uzbrdo, ka Palati; nastojeći da to ne zvuči kao zahtev, da ne prizna da odjednom ne želi da se tamo vrati, ovako, sama.
     Ali Tamis je odmahnuo glavom, pri čemu su se njegove kovrdže boje mahagonija pomakle po vratu. "Hoću da budem siguran da je Merovi stigla kući bezbedno." Pogleda preko ramena, niz uličicu, kao da je obližnja Ulica Karbankla, još i sad prometna, sa svojim večitim veštačkim danom, najednom postala prazna i senkama pohođena. Onda vrati pogled ka Ariel. "Možeš s nama..."
     Namrštila se, zabacila glavu. "Ne, hvala. Ne bih da smetam..." To je rekla zlovoljno, iako u glasu svog brata nije čula ništa osim nezgrapne zabrinutosti. Okrenula im je leđa i otišla do Ulice i uz nju. Osvrnula se tek kad je stigla do alabasterno belog dvorišta ispred Palate.
     Bezbedno kući... U pamćenju joj je odjekivao taj Kirardov pozdrav na rastanku, ali i Kirardov smeh. Zaustavila se. Stojeći tu, na mestu gde je Ulici početak - ili kraj? - gledala je prema ulazu u Palatu. Kroz tu kapiju prošlo je toliko istorije njenog sveta; tu se ulazilo u dom Snežne Kraljice, dugo pre nego što je Ariel rođena.
     Zamislila je kako njena majka po prvi put prolazi kroz tu kapiju, u potrazi za njenim ocem, i dopada Snežnoj Kraljici u naručje. Arienrodin dom. Njen um pokuša da zamisli njenog oca u Arienrodinom zagrljaju, u Arienrodinom krevetu... da zamisli kako njih dvoje rade jedno drugome stvari koje ona jedva razume... stvari koje ne može ni da zamisli. Zašto je njena mama odlučila da stanuje baš ovde, posle Arienrodine smrti?
     Odjednom oseti da joj se više ne stanuje tu. Odjednom požele da ima neko drugo mesto u koje bi mogla otići, da ne mora kroz ovu kapiju, nikad više. Ali ako bi pošla ma gde drugde, morala bi se suočiti sa pitanjima, morala bi objašnjavati, a to ne može da podnese: čak ni samu pomisao. Spusti pogled ka sjaktavim crvenozlatnim i plavozelenim bojama svoje meke košulje i pantalona. To je nekad pripadalo Arienrodi... njenoj babi, njenoj drugoj majci. U sebi imaš više Ariškinog duha, rekao je Kirard Set. Ona diže glavu, ispravi leđa.
     Pređe dvorište, priđe dverima. Dvojica policajaca-patroldžija koji su tu uvek bili na dužnosti osmehnuli su se i pustili je da prođe, a njeno lice je ostalo pasivno i nereagujuće.
     Produžila je u Dvoranu vetra; stala na pola puta preko mosta koji je bio razapet preko dubokog, zeleno-svetlucajućeg vertikalnog servisnog tunela. Pokušali su da je survaju u Jamu... a ona je zaustavila vetar. Pogleda preko ivice, oprezna ali neuplašena, u zelene dubine koje su mirisale na more; pogleda i ploče za preusmeravanje vazdušnog strujanja, od kojih su neke bile i visoko iznad nje. Valjda ni vama nije rekla... Ariel se osvrte ka stazi kojom je prošla. Odmetnuti plavac je tad ušao u dvoranu i spasao Lunu od rulje... Čovek mora da se zapita šta je bilo između njega i nje... Požurila je, lica uštinutog sumnjom.
     Kroz palatu je prošla ne primećujući pozdrave posluge; popela se širokim, povijenim stepeništem na gornje spratove, pretraživala odjekujuće dvorane, najzad našla svog oca, u njegovoj radnoj sobi. Nekoliko trenutaka je stajala i gledala ga kako radi, opružen po segmentovanoj sofi. Nešto je tiho zujkao - neku staru narodnu pesmu, uvide ona; istovremeno je pravio beleške na kompjuterskoj ploči za beleženje.
     "Ćale?" reče ona tiho, sa vrata.
     Ukres diže pogled, trgnut, i šumno uvuče dah. Gledao ju je dugo, sa izrazom koji nikad ranije nije videla na njegovom licu.
     "Ćale?" reče ona opet, pokolebana.
     "Ariel", promrmlja on, "šta... radiš ovde?" Malo je odmahnuo glavom, kao da se oslobađa nečega, i podigao se u sedeći položaj na kauču.
     Slegnula je ramenima, gledajući u pod. Najednom ne znajući šta bi kazala.
     "Je l' ti dobro?" Nagnuo se napred, zabrinuta lica, ostavljajući ploču na stranu.
     Još jednom je slegnula ramenima, a onda je ušla u sobu. Sela je pored njega na sofu, a spletene šake je stavila među kolena.
     "Šta je", upita on i blago je dotače po ramenu.
     Osetila je da joj se oči najednom pune suzama, i počela se boriti da ih suzbije. "Tata..." Najzad diže pogled ka njemu. "Da li je mama zaista Arienr... Arienrodin klon?"
     Ukrutio se; njegova šaka pade s njenog ramena, i to je bio odgovor, njoj sasvim dovoljan. Ipak, on je udahnuo duboko, i klimnuo glavom. "Jeste."
     "Zašto mi nikad nije rekla?" Te reči su grunule iz nje silovitije nego što je nameravala. "Zašto me je lagala, zašto je glumila da ima drugu majku, i babu, i..."
     "Nije lagala", reče Ukres, tiho ali uporno. "Sve što ti je ikad rekla, istina je. Jedino ti nikad nije rekla sve, celu istinu." Uzdahnu, a njegove oči postadoše daleke. "Nije je znala ni sama, tokom tolikih godina. Posle, dok si bila mala, nije mogla da ti objašnjava. Ipak, nije trebalo da se dogodi da čuješ od nekog drugog." On vrhovima prstiju blago podiže vrh njene vilice. "Šta još ti je potrebno da znaš, Arić? Reći ću ti sve što mogu."
     "Jesi li bio Arienrodin ljubavnik?" Hitnula je to pitanje na njega, žurno, da je ne izneveri hrabrost.
     Njegovo lice se malo trglo; prisilio je sebe da i dalje gleda njoj u oči. "Jesam", šapnu. Njegove šake su se nečujno zgrčile na srebrnastoj kožnoj površini kauča. Ariel je zurila u te pobelele čukljeve; osećala je da njene šake stežu jedna drugu kao dve zveri spletene u borbi na život i smrt.
     "I pio si vodu života sa njom."
     "Jesam." Jedva čujno.
     "Je l' si zato... uvek nesrećan kad vidiš mere?"
     Klimnuo je glavom, ali i skrenuo pogledom, kao da u očima ima još nešto i ne želi da ona to primeti. "Ko ti je sve to pričao..." Grubim glasom.
     "Elkov ćale."
     "Kirard Set?" On opet diže glavu; njegove sivozelene oči najednom su bile blistave kao smaragdi, i jednako tvrde. "Šta... šta je još rekao?"
     "Da..." Ariel zamalo da prestane, jer videla je goli bol u licu svog oca. "Da je mama volela još jednog čoveka. Stranca. I da možda... da možda ti i nisi stvarno naš tata."
     Zagrlio ju je i privukao njenu glavu čvrsto na svoje grudi, i držao tako, da više ne bi mogla da vidi izraz njegovog lica, a ni on njenog. Osetila je da kroz njega prolazi drhtaj gneva. Ali ovog puta nije joj odgovorio.

     Tamis je stao u tihoj uličici, ispred Merovine kuće-u-gradu. Bacao je poglede prema kraju uličice, gde je, iza protiv-olujnih zidina, čekala noć puna tinjajućeg žara, noć koja nikad neće moći da uđe unutra. Merovi je pogledala za njegovim pogledom, onda opet ka njegovom licu, neodlučno. "O'š uđeš da.. razgovaramo?" On nije progovorio više od dve reči tokom celog njihovog pešačenja do ulaza u ovu kuću.
     Poljubio ju je iznenada, umesto da joj odgovori, i privukao je sebi, uporno ali blago. Ona mu je uzvratila poljubac, sada nimalo neodlučna; grejala ga je svojom toplinom. Ljubili su se oni i ranije, eksperimentalno. Ali nikad ranije nije se osetio kao sada; njena bliskost nekako se uplela u varljivi zamršaj njegovih emocija - taj osećaj njenih usta na njegovim voljnim ali i neodlučnim usnama, osećaj njenog tela pritisnutog uz njegovo, uspomena na znalačka, preterano znalačka usta i telo Elkoa; slike njegovog oca i majke - oboje goli, ali svako sa nekom drugom, nepoznatom osobom. Oduvek je zamišljao da ovo, kako je između njega i Merovi, ova ljubav takoreći otkad on zna za sebe, da je tako bilo i kod njih dvoje, ali sad nije siguran, uopšte nije siguran...
     Prekinuo je svoj poljubac, pustio, maltene grubo, Merovi, i prigurao je leđima uz zid, u senci jednog balkona iznad njih. Žmirnula je; na momenat je izgledalo da se trgla, zatim da joj je maltene laknulo. "Laku noć, Tamis..." prošaputala je, pipajući iza leđa rukom da nađe kvaku ulaznih vrata. Otvorila je vrata i ušla. Tamis je nekoliko dugih trenutaka stajao, zureći u zatvorena vrata. Onda se okrenuo i pošao uličicom, pritiskajući prste preko usta.
     Sve do kuće je pešačio, zato što mu je bilo potrebno vreme da sabere misli; takođe, i da isprazni, kroz hodanje, emocije koje su ga ispunile kao mračna vrelina, kao otrov. Jednom je pokušao da pita oca o ovim žestokim novim osećanjima čije je buđenje u sebi osećao: otkud zabuna, zašto ga jednako uzbuđuje prizor devojačkih kao i momačkih tela. Pokušao je da govori o svojim seksualnim osećanjima otvoreno i časno, ali otac mu je samo održao pridiku o onome što se na letnjačkim ostrvima smatra prihvatljivim; a Tamis je znao da su to definicije nemoguće krute, jer imao je prilike da gleda šta rade njegovi gradski prijatelji. Kad je pokušao da pita da li bi moglo postojati i nešto više, otac se naljutio i prekinuo razgovor.
     Posle toga on je dugo, sumorno razmišljao, siguran da ne uspeva da razume nešto što je njegovim roditeljima oduvek bilo samo po sebi očigledno. Govorio je sebi da nemarni seks sa bilo kim, koji je sve više viđao kod svojih poznanika zimaca, samo odražava prazninu njihovog uma i besciljnost njihove razmažene egzistencije.
     To i sad veruje, u srcu. Međutim, noćas mu je Kirard Set rekao da je pogrešno sve u šta je dosad verovao...
     Stiže, napokon, do Palate, i produži pravo u očevu radnu sobu. Zaviri kroz vrata sobe i vide da je otac unutra, sam; da sedi oslonjen o sto, sa licem zarivenim u šake - sedi nepomičan kao stena. Nekoliko dugih trenutaka gledao je oca, onda se okrenuo i otišao hodnikom.
     Nađe majku sa Džerušom Pala-Tion. Nešto su zajednički radile; kad je on ušao i pokolebano zastao na vratima, zajedno su digle pogled ka njemu. "Tamis..." reče ona, sa iznenađenjem jasno vidljivim na licu. Vide kako ona pogledava ka časovniku, pa opet ka njemu, i kako Džerušin uporni pogled ocenjuje njegov izraz lica.
     Džeruša je iskapila vrč onog što je do tada pila, ma šta to bilo, i digla se na noge. "Nisam znala da je ovoliko kasno. Možemo ovo pokušati ponovo, sutra. Možda će mi nešto doći u snovima..." Osmehnula se, umorno i ironično.
     Njegova majka je klimnula i opet pogledala njega. Tamis je video ispod njenih očiju tamne podočnjake umora, na njenoj bledoj koži kontrastne poput modrica. Džeruša prođe pored njega, još osmehnuta, i pogleda ga i reče: "Laku noć". Ali, bilo mu je jasno da ona tako naglo odlazi zato da bi njemu dala privatnost da kaže ono što hoće.
     "Tamis...?" reče opet Luna, na čijem licu se pojavljivala zabrinutost. Ona mu pruži ruke.
     Prešao je preko sobe i prihvatio ih, osetio kako njeni topli prsti stiskaju njegove. Njen dodir, nekako i sad jednako smirujući kao što je bio njen poljubac na njegovom čelu kad je bio dete... Sede na ivicu stola pored nje, dobro pazeći da ne sruši nijednu od gomila stvari na stolu.
     "Šta si radio noćas?" upita ga ona, blagim glasom; ali njemu se učini da vidi svetlac sumnje u njenim očima. On nju već godinama nije nijednom uznemirio na poslu.
     Slegnuo je ramenima. "Bili smo kod Elko Tela posle zatvaranja Radnje..."
     "Da l' si video šta se desilo Kapeli Dobraventuri danas?" upita Luna, napola radoznalo, a napola kao da se pita šta to njega muči.
     Tamis klimnu glavom. "Elko Tel je rekao da se ta stvar nije mogla desiti pravednije odabranoj žrtvi." Osmehnuo se, malčice kao krivac; video refleksiju toga u osmehu njegove majke, koji je takođe bio malčice krivački.
     "Nikad neću čuti kraj toga. Ali, Dami hvala, Tor ju je izvukla, inače nikad ne bih čula kraj toga." Odmahnula je glavom i protrljala oči.
     "A, hoću da naučim kako se to radi", reče on. "Mislim, to što je Tor uradila. Svi su smatrali da je bilo kao magija." Osmeh njegove majke se proširio; klimnula je glavom.
     Odgurnuo se i sišao sa stola. Osećao je da njegova odlučnost popušta. "Samo sam hteo da kažem laku noć..." Govoreći to, gledao je u stranu, nemoćan da se suoči s njom.
     "Ništa drugo?" Glas njegove majke uhvatio ga je kao ispružena ruka i naterao ga da se okrene nazad.
     Pogledao ju je, videći je u svome umu udvojeno: njegova majka... Snežna Kraljica. "Pa, bili smo kod Elko Tela, i..." I ispričao joj je, sve, čak i ono o žaci van-Tiamatovcu; samo dok je to govorio, nije mogao sebe naterati da joj gleda u oči, zato što se plašio onog što bi u njima mogao naći. Slušala je, napeto kao da drži u rukama neko živo biće koje hoće da pobegne; nije ga prekidala maltene nijednom. Video je kad je pobelela od gneva, ali je znao, po njenoj ruci na svojoj i po hladnoj distanci u njenim očima, da njen bes nije uperen na njega. "Šta misliš, zašto ti je Kirard Set ispričao sve to?" reče ona najposle, napetim glasom.
     Tamis skloni pogled, slegnu ramenima. "Ne znam... Merovi je rekla da bi on i svoje sopstveno uvo odsekao, kad bi time mogao da naudi nekom drugom."
     "Mmmm-da", reče Luna tiho. "Mislim da bi. On je to učinio da bi povredio vas dvoje, i sve nas. Ne mogu ti tačno reći zašto..." ali nešto u njenom glasu javilo mu je da bi mogla, kad bi htela. "Ali mogu ti reći ovo: izbegavaj takve ljude. Nije bitno zbog čega rade to što rade, bitno je samo da ti znaš da će oni to pokušavati."
     Pomakla je šaku sa njegove šake; spustila pogled na obe, gledala kako leže na stolu jedna do druge. Onda drugom svojom šakom dotače tu na stolu - maltene upitno. "Znam da sam Ariškin klon, Tamise. Klonka. Ali, nisam Ariška... Rodila me je žena koja se zvala Lelark Svetlohodna Letnja. Ukres - tvoj otac", reče naglašavajući te dve reči, "i ja, odrasli smo zajedno, na ostrvu Neit, u Nizvetrinskom ostrvlju. Našu porodicu sačinjavale su samo baka i mama. Neka sam i bila klonirana od Arienrod... ali nije me Arienrod gajila, hranila, šila odeću za mene niti me učila šta je dobro a šta zlo. Nije me Arienrod volela... A to je ono što nekog čini tvojom majkom, ili tvojim ocem. Porodica je - to." Diže pogled ka njemu, žmirkajući previše. A što se tiče onog ostalog... zato je bila Promena, prilikom poslednjeg Festivala. Svi smo bacili sve svoje grehe u more, a ono ih je odnelo, opralo nas je. Opraštanje je - to."
     Klimnuo je glavom, spustio pogled.
     "Šta misliš, da li ćeš moći da mi oprostiš?" upita ona tiho. "I tvom tati?"
     Digao je glavu, sad i on trepćući; ali nije odgovorio. Zagrlio ju je, i osetio je da je u bezbednosti, i da je pouzdan, u tom kratkom trenu dok ga je držala, a onda je rekao "Laku noć" i to ovog puta stvarno.









25. ONDINI: Tuo Ne'el
     "Gazda, crno." Kedalion Niburu je to dobacio preko ramena, ne osvrćući se. Nije mogao da skloni pogled sa ekrana ispred njega. Tu se video nepogrešivo prepoznatljivi 'dijamant' iza njihove trifibije - višeugaoni raspored letilica koje su ih gonile. Bar šest letilica; još se nisu mogle i golim okom videti, ali sustizale su ih rapidno.
     "Ko je to?" Rid se sručio u sedište pored njega, pogledao zakrvavljenim očima preko pejzaža koji je bio živa smrt. Već nekoliko sati, ispod njih je promicao Tuo Ne'el, prosvetljavajući se ka vidljivom zato što su oni iz sekunda u sekund leteli sve više u dan. Kedalion nije očekivao da će mu ikada biti drago da opet vidi ovaj prizor; ipak, osećao se, do malopređašnjeg pogleda na ekran, kao da se vraća kući. Njihov let trajao je već skoro dvanaest sati bez prekida, pravo sa jednog slabo poznatog kosmodromskog polja na četvrt obima planete odavde; a već tad su bili premoreni i uhvaćeni vremenskom razlikom. Međutim Rid je naredio da se odmah kreće dalje, Rid nije objasnio zbog čega, Rid je naprosto želeo da produže tako, tajno, sa lažnim kodovima, bez iole odmora...
     A sad Rid psuje: Kedalion Niburu mi je pokazao ekrane, pustio ga da se sam uveri koja nevolja stiže. "Čiji su ovi?" Rid je krenuo šakom preko kontrolne ploče, postavljajući pitanja, dobijajući nove potvrde; kao da se nadao da bi nekako mogao naći bolji odgovor.
     Ali pitanje je bilo nemoguće. "Ne znam", reče Kedalion, "samo znam da nisu Humbabin komitet za dobrodošlicu. Ne odazivaju se ni na jedan kod, i ne govore ništa. Pokuš'o sam preko svih uobičajenih frekvencija."
     "Sranje. Sranje!" Rid lupi po tabli, a neki instrument zableja u znak protesta. "Nismo dali da se naš dolazak primeti. Kako bi plavci mogli ukapirati...? Nemoguće je da su to plavci. Pa, oni bi nas samo zakucali odozgo." Namrštio se, protrljao lice. "Kol'ko ima do Humbabe?"
     "Oko deset minuta."
     "Mož' stignemo prvi?"
     "Ne bi' rek'o."
     "Je l' mu šaljemo signal da smo u frci?"
     Kedalion diže pogled; da bi se suočio sa Ridovim izrazom lica, bio mu je potreban određeni napor volje, a njegovo sopstveno lice davalo mu je osećaj kao da je paralizovano. "Da, al' niko ne odgovara, gazda. Kao da nema nikog kod kuće."
     "To je ludilo", odseče Rid, hvatajući komunikator. Zagura malu daljinsku slušalicu u uvo, uputi još jednom isti poziv, čak i ne gledajući dole. Rezultat je bio isti: ništa. Baš ništa. Mrtva tišina. Na ploči se njegova šaka pretvori u pesnicu. Kedalion je osećao da se njegove sopstvene šake počinju znojiti.
     "Misliš da nam prave radio-smetnje?" reče Rid kuckajući po slikama na ekranu.
     "Ne. Očitali bismo taj njihov snop."
     "Rendera ti..." Rid se povuče za uvo. Očima je pretraživao horizont, tražeći znak približavanja gonilaca ili neki znak spasenja. "Daj mi uvećanu daljinsku sliku citadele čim budeš mogao."
     "Gazda..." Kedalion zaćuta, sećajući se misterioznog sastanka u koji je greškom uleteo pre njihovog odlaska sa Četvrte; Rid mu je tada rekao da to zaboravi. "Postoji li iko drugi ko bi nam mogao pomoći?"
     Rid ga pogleda oštro. Onda se zavali u sedište. Činilo se da ozbiljno razmišlja o tom pitanju. "Ne dovoljno blizu. Ne oni u koje imam poverenja. Ne sa ovim što nosimo. Pokušaj opet tvrđavu."
     Kedalion opet pokuša. Bez rezultata.
     "Opet ove što nas jure."
     On posla poziv celom širinom otvorenih talasnih dužina. Nikakvog odgovora. "Misliš da hoće naš tovar?" Baci pogled u zadnji deo trifibije, gde je Ananke ležao mlitavo na jednom sedištu i čvrsto spavao. Ispod tog sedišta sakrili su teški neobeleženi kontejner, zaključan; a u njemu - ključ za univerzum.
     "Kladio bih se na to", reče Rid klimajući glavom. "Ali zašto? Jedini koji bi mogli znati da sam ovde, i šta nosimo, takođe znaju da to donosimo njima." Otrese kosu iz očiju; jedan muskul u njegovom obrazu se grčio.
     "Pa, ja mislio da nas je Humbaba poslao da..."
     "Nije." Rid ga najednom pogleda sa hladnim gađenjem. "Nije nas Humbaba poslao. Humbaba je golo govno; nema pojma... Bogovi, ne dopada mi se ovo, nimalo... A, citadelu mi daj uvećanu." Pokazivao je prstom pravo napred.
     Kedalion tamo nije video ništa. Pitajući se da li Rid zaista vidi nešto, pojača uveličanje na prednjoj kameri. Delić onoga što su golim okom videli kroz svoj vetrobran, zapravo kroz prednji deo providne kupole trifibije, pojavi se sada dole, na ekranu, naglo uveličan: daleka, vita kula Humbabine tvrđave, uzdignuta poput svetionika iz sivog okeana neprobojnog trnjaka. Začu kako Rid usisava dugi, šuštavi dah olakšanja, i ispušta ga: citadela, još netaknuta... "Onda što ne odgovaraju?" progunđa on. "Osim ako im neko nije odsek'o ceo energetski sistem... onda ne bi imali ni zaštitu, nikakvu." Na instrument-tabli njegovi zglavci bili su beli. "Zovi ih opet!" reče. Kedalion podesi da se pozivni kod ponavlja automatski.
     Tek što je dotakao poslednju tipku za tu komandu, provala plamena se diže sa jednog mesta, na slici na ekranu. Odatle se izvuče lopta bele svetlosti i poče se širiti i dizati, ispunjavajući uvećanu sliku, prelivajući se i u nebo koje su golim očima videli. Ostadoše zaslepljeni i pored zaštite koju je kupola davala protiv takvih stvari.
     Kedalion opsova, žmureći. Rid je kriknuo, više očajanjem nego bolom, dok je šakama munjevito pokrivao lice.
     Eksplozija. Vid mu se vraćao, i on vide da bela svetlost popušta... sad su se posledice mogle videti. Tamo gde se na sumornoj ravnici do maločas nalazila blistava, neprobojna kula, ostala je unakažena olupina, klinasta ruševina koja se žari trešnja-crvenom bojom, osuta kratkotrajnim zvezdanim tačkama sekundarnih eksplozija.
     "Šta - šta...?" zastenjao je Ananke, klimatavo se pridižući sa zadnjeg sedišta. "Š'a 'e bilo? Svetoga ti Kalavrija!" Zaćutao je, držeći se rukama za naslone njihovih stolica, zureći otvorenih usta u ono ispred njih. Crni pokrov dima počeo se omotavati oko ruševine, zato što je trnova šuma svuda uokolo buknula kao pogrebna lomača. Kedalion je video eksplozije sada i u toj šumi, jer su jedinjenja slična nafti, kojih je bilo u izobilju u kori i lišću, buktala i širila požar koji će opustošiti trnovito drveće i grmlje hiljadama hektara u svim pravcima. Pored njega Rid je zurio, nepomičan, lica bez ikakvog izraza, kao da je njegov um otišao na neku sasvim drugu stranu. Okretao je prsten na svom palcu. Kedalion skloni pogled od praznine u tim očima.
     U njih grunu udarni talas od te eksplozije. Trifibija se propinjala, cimala; Anankea je bacila nazad, tako da je žestoko pao na stražnjicu. Kedalion je ručno, ali i glasom, reintegrisao njihove stabilizatore; to je radio sa očajničkom efikasnošću. Diže pogled, osvrte se: jedan od njihovih progonilaca stigao je već dako blizu da je bio golim okom vidljiv, i lako je održavao istu brzinu kao i oni, iako je Kedalion forsirao trifibiju do krajnjih mogućih granica brzine... utrkujući se sa sudbinom u jurnjavi ka cilju koji više nije imao nikakvog smisla. On sad potraži pogledom, na instrument-tabli, detaljnije podatke o progoniteljima. Svaki od njih bio je leteći arsenal.
     "Rid Kulervo!" prasnuo je glas iz komunikatora, pa i kroz Kedalionove slušalice na glavi, tako da se trgao.
     Rid je odskočio kao od udarca. Kedalion vide da se u njegovo lice vraća izraz. "Ovde sam", reče Rid, glasom uravnjenim od jedva kontrolisanog gneva. "Ko je ovo uradio, kukavice jedne govnojeduće?"
     "Preuzimamo kontrolu nad tvojim vozilom", reče taj glas, kao da ga nije čuo. "Reci tvom pilotu da uključi sekvencu za prepuštanje."
     Kedalion baci pogled na Rida. Rid je ćutao.
     "Naoružani smo. Uključite sekvencu za prepuštanje kontrole nama, ili pucamo."
     "Primljeno. Aktiviram tu sekvencu", reče Kedalion, videći da Rid ni sad ne odgovara. Možda Rid misli da je ovaj dan jednako dobar za umiranje kao i ma koji drugi... Rid obično misli baš to. Ali Kedalion Niburu želi bar da sazna, ako ništa drugo, ko želi da ga ubije, pre nego što stigne direktni pogodak.
     Ridov izraz lica bio je kao oštrica nekog sečiva; ipak, on nije učinio ništa da spreči Kedaliona, koji predade kontrolu nad trifibijom njihovim progoniocima. Onda Kedalion diže ruke sa table, i rezignirano slegnu ramenima. Sad je samo gledao podatke, koji su se menjali: brzina, pravac... Ananke je opet bio na nogama. Virio je preko Kedalionovog ramena i ćutao ojađeno. Nadletali su trnove šume, ali razbijena citadela i razbesneli požar padali su u daljinu i ostajali iza njih, kao prošlost.
     Više nije bilo razgovora preko radija, sa njihovim pratiocima. Leteli su dalje, u bespomoćnoj tišini. Ananke nije više pitao šta se dešava. Kedalion zaključi da je Ananke ili sve sam shvatio, ili ne želi da zna. Ananke je uskoro seo na zadnje sedište. Gladio je kvola i ukočeno gledao prizor iza trifibije, sve dok tamo više nikakvog prizora nije bilo.
     Kedalion pokuša da što-šta pita svoju instrument-tablu, svoj kompjuter. Ali, više ništa nije bilo pod njegovom kontrolom. Da je hteo da podesi vreme na časovniku, ne bi čak ni to mogao. Bubnjao je prstima nestrpljivo po panelu, onda zabio šaku u džep. Prste je stegao oko loptice od kukuruzovine. Izvukao ju je, počeo je kotrljati iz ruke u ruku; prijalo mu je to kretanje, otrcana dobro-poznatost loptice.
     "Je l' mož' odrediš kud idemo?" zapita Rid Kuleva-Kulervo.
     Kedalion diže pogled, odmahnu glavom. "Ništa iz računara. A i ne izgleda da letimo pravolinijski. Rid..."
     "Začepi", reče Rid. "Začepi, Niburu."
     Kedalion zamuknu.
     Posle nekih dva sata letenja, poče nazirati drugu kulu, koja se dizala kao klin, kao sjajna igla, u suncu kasnog jutra. Želeo je da pita čija je to citadela, ali se uzdržao. Rid, ako je znao, nije se potrudio da tu informaciju podeli sa njima. Jedan ulazni otvor se rascvetao u zidu citadele dok su mu se primicali. Kedalion oseti kako se oko njihovog vozila sklapa nevidljiva šaka zraka za ateriranje, i kako ih usisava nepogrešivo, neizbežno, u svoja čekajuća usta.
     Čekala je i straža, dok su se, sa trzajem od koga im se stomak prevrnuo, smeštali na dok. Kedalion vide kako stražari podozrivo zaviruju kroz providnu kupolu trifibije. Vrata se, bez njegove volje, uz laki puckavi zvuk otvoriše: poziv.
     "Aj' da nas ljudi ne čekaju..." reče Rid. Glas mu je bio pun polomljenog stakla. Ustao je, počeo razgibati prste kao čovek koji je do maločas imao grč; Kedalionu je laknulo kad je video da Rid ne čini nikakav pokret prema oružju koje je na sebi imao.
     "A šta sa..." reče Kedalion i malo trznu glavom ka zadnjem delu kabine, gde im je kontejner sa zvezdopogonskom plazmom bio sakriven.
     Rid odrečno odmahnu glavom, uz gest pusti to; zatim iskorači napolje.
     Kedalion, nevoljno, pođe za njim, osvrćući se da pogleda Anankea. Ovaj je gledao u kvola, pa oko sebe, kao da pokušava da zaključi da li će njegov mezimac biti sigurniji sa njim ili bez njega. "Ponesi ga", reče Kedalion blago. "Sami bogonje znaju da l' ćemo ikad više videti ovo..." Pokretom ruke pokaza letilicu.
     Ananke, stisnutih usana, klimnu glavom i pođe kroz vrata, napolje.
     Stražari su se sjatili oko njih. Pretraživali su ih ručno i detektorima, grubom delotvornošću. Sa Rida su već poskidali obilje raznog oružja. Kedalion primeti slobodno njihanje Ridovog priveska sa solijusom - onog koji je Ridu uvek bio oko vrata; takve iste priveske Kedalion je video, jednom prilikom, kod nekoliko nepoznatih ljudi na jednom bizarnom sastanku u zadnjoj uličici. Treperavo, hipnotičko svetlo solijusa izgledalo je čudnovato neskladno na Ridovom bezobličnom, sivom letačkom svepokrivnom odelu. Ovog puta, za promenu, Rid nije ništa učinio da sakrije taj privesak, štaviše nosio ga je prkosno, maltene izazivački. Stražari su gledali Rida kao da imaju posla sa divljom životinjom, kao da je njegova reputacija stigla ovamo pre njega. Kedalion primeti, sa iznenađenjem a zatim sa opreznim olakšanjem, da nikome ne stavljaju na ruke mehanizme za sputavanje.
     U prostor sletišta ušao je neko, i zaputio se ka njima. Kretao se sa bezobzirnim samopouzdanjem koje je govorilo da ima izvesnu vlast. Stražari su dizali poglede ka njemu i sklanjali mu se s puta. Bili su uobičajena mešavina ovdašnjih i stranaca, a na sebi su imali istu pragmatičnu mešavinu odeće koju je Kedalion uvek viđao na ulicama Humbabinog 'glavnog grada'. Ni ovaj koji je dolazio ka njima sada, nije bio ništa formalnije obučen. Ni po čemu se nije moglo zaključiti za koga oni rade; niti je išta, osim tog manira hodanja i prilaženja, govorilo Kedalionu da je taj čovek nekakva vlast. Ali bio je visok oko dva metra, sa masivnim mišićima. Tamna kovrdžava kosa, tamne kose oči... Kedalion zaključi da je verovatno Novosklonac.
     Taj stade ispred njih i poče odmeravati Rida pogledom; osmeh je podvrnuo jedan, od opekotine deformisan ugao njegovih usana. "Dakle, Rid Kulervo. Drago mi je što si uspeo." Pruži mu ruku.
     Rid je uzvratio tako što je otro dlanove o pantalone. Oči su mu se caklile. "Nisi Gazda", reče. "I nije ti drago što me vidiš." Kedalion nije mogao da zaključi da li Rid poznaje ovog čoveka ili ne.
     "Ja čuo da si pametan", reče veliki Novosklonac, sa istim kiselim osmehom. Njegova šaka pade. "Jebano brilijantan, zapravo. To je valjda razlog što Gazda hoće da razgovara s tobom o jednom poslu."
     Rid se nasmeja kratko, bučno, podrugljivo. "'Oće radi za mene?"
     Odrečno okretanje glave. "Čuo je da si ostao bez zaštitnika. Opasno je, neko k'o ti a nema zaštitnika."
     "Je l' možda on tu imao neke veze?" reče Rid.
     "A-ha. Možda." Novosklončev osmeh se zlobno raširio. "Dugo si bio van ove planete, Kulervo. Opasno je i to. Stvari se menjaju."
     Kedalion oseti, više nego vide, da Ridovo disanje postaje brzo i plitko. "Čiji je ovo kartel? Gde sam?" upita. Kedalionu je bilo jasno da je Rida mnogo koštalo dok je sebe naterao da to pita.
     Izraz lica krupnog čoveka postade ružniji. "Videćeš", reče. "Dopašće ti se ovde, Kulervo."
     "Važi", reče Rid promuklo i tiho. "Gazda 'oće me vidi, gde je...?"
     "Za mnom." Novosklonac se okrenuo i pošao istom putanjom kojom je došao; njegove čizme počeše odjekivati po jednoj metalnoj stazi pruženoj kroz vazduh. Njih trojica pođoše za njim, a šestorica stražara za njima, kao senke. Kedalion se odupro želji da se osvrne, da pogleda trifibiju u kojoj je tovar neprocenjive vrednosti još ležao skriven ispod zadnjeg sedišta, kao jučerašnji ručak bačen u kofu; želji da vidi otvoreni prostor i slobodu, još jednom, možda poslednji put u životu.
     Novosklonac ih je poveo na luksuznu turneju: dole, duboko i daleko kroz utrobu grada, takvim putevima i načinima da oni sigurno ne bi mogli sami da se vrate. Kad su iskoračili iz poslednje vrtoglave vožnje liftom, našli su se u nekom velikom prostoru, sa mnogo slobodnog vazduha, što je Kedaliona iznenadilo. Kroz prozore na jednom zidu videlo se pravo pravcijato dnevno svetlo... ili je to možda bio hologram; Kedalion nije mogao biti siguran. Ako su zaista bili prozori, to bi značilo da je ova dvorana negde visoko, mada je on bio siguran da ih je put vodio postojano nadole.
     "Gazda..." reče čovek pokazujući rukom preko velikog prostranstva uglačanog parketa, ka jednim hermetički zatvorenim vratima. Ispod možda-prozora bila je baštica, čulo se curenje vode. U tom istom delu dvorane, blizu prozora, bili su stolovi i duge klupe, neskladno normalni, kao da je ovo čekaonica neke uspešne trgovačke kooperative. "Izvoli, Kulervo."
     Rid je duboko udahnuo, pošao preko dvorane ka neobeleženim vratima. Kedalion pođe za njim, Ananke u stopu za Kedalionom. Na pola puta do vrata, Novosklonac se bez napora ubacio između Rida i njih dvojice, prinuđujući ih da stanu. "Sedite..." reče, gledajući dole, prema Kedalionu.
     Kedalion je ostao tu, ali je gledao ka Ridu. Rid se okrenuo, i tad je Kedalionu bilo drago što ono, što je u tim očima video, nije upereno na njega.
     Rid diže pogled ka Novoskloncu, spusti ga ka njima dvojici. "Čekajte ovde", reče glasom hladno arogantnim, kao da Novosklonac nije ništa rekao. "Ovo ne bi trebalo da traje dugo."
     Kedalion je klimnuo glavom, polazeći ka klupama 'čekaonice', pokušavajući da se drži jednako samopouzdano kao Rid i znajući da mu to ne uspeva. Znao je da je Rid sada i nervozan, i čak uplašen, ali da gori ubilačkom napetošću zbog koje će mu se svako iole razuman odmah skloniti s puta. Neka je Rid Kulervo i ludak - Kedalionu je, bar sad, drago što radi za njega. Možda će se oni čak i izvući živi iz ovoga. Maltene je osetio sažaljenje prema onome koji čeka iza tih vrata, čeka i smišlja kako da saopšti Ridu ponudu koju ovaj neće moći odbiti. Uspeo je manje-više dostojanstveno da sedne na jednu sofu, pa i da odgovori ohrabrujućim osmehom na neizgovoreno pitanje u Anankeovom pogledu. Ananke zatim pogleda kroz obruč koji su stražari napravili oko njih, ka Ridu. Videli su kako vrata postaju providna, i kako Rid prolazi kroz njih i nestaje. Onda su čekali.

     Rid je kroz ta vrata stupio u jednu kutiju sasvim bezličnu, bez ikakvih oznaka, crta ili sadržaja. Bezbednosna vrata su se re-materijalizovala iza njega, ostavljajući ga hermetički zatvorenog pre nego što je imao vremena da shvati da nikakvih drugih otvora ovde nema. Okrenuo se munjevito, naleteo šakama na vrata, i dobio blagi električni šok praćen varnicama. Tren kasnije vrata su bila zid, jednako solidan i bezličan kao tri ostala zida, pod i plafon.
     Klopka. Rid se okrete, pretražujući prostoriju pogledom. Kocka. Perfektna; sasvim bezlična. Stisnuvši zube, suzbio je svoju iznenadnu želju da krikne, da se baci na zidove kao panikom zahvaćena životinja. Onaj deo njegovog mozga koji kao da je uvek bio pod kontrolom nekog drugog zadrža ga u punoj nepomičnosti, govoreći mu da ovde radi osvetljenje, što znači da verovatno postoje i svi drugi uslovi za život, pa i svež vazduh. Nekako je ušao, valjda će nekako i izići. Ovo bi čak mogao biti i lift, mada on ne uspeva da detektuje nikakvo kretanje. Ovi ne žele da ga ubiju, bar ne zasad, verovatno uopšte ne. Samo nastoje da ga malo omekšaju.
     Naslonio se na zid, opipao zveckavi nakit okačen o njegovo uvo, i prinudio sebe da se opusti, za slučaj da na njega motre - a verovatno motre. Treba da bude zahvalan: daju mu vreme za razmišljanje. On ni sad nema pojma u čijoj je vlasti. Samo su mu rekli da je 'ostao bez zaštitnika', a to se odnosilo na Humbabu. Govorili su kao da će on ubuduće biti zaposlen ovde: najprostije preuzimanje preživelih, promena poslodavca ali ne karijere. Čak ga nisu pitali ni o zvezdopogonu. Možda ne znaju...
     Sem što su roknuli Humbabinu kulu pred njegovim očima, savršeno sinhronizovano sa njegovim dolaskom. Što znači da su imali sposobnost da joj neposredno pre toga isključe sve sisteme za samoodržanje, pa čak i za komunikaciju, i da je ostave u potpunoj nesposobnosti za odbranu. Osim toga znali su tačno kad on stiže, kako, i s koje strane. Sve to izvikuje jednu reč: moć. Više moći, i vlasti, nego što bi se moglo očekivati da ima ma koji pojedinačni kartel upetljan u borbu sa Humbabom. Samo postojanje te više, veće vlasti, i moći, stvaralo je uslove da toliki karteli na ovoj planeti koegzistiraju sve dosad, i da taj sistem uspešno funkcioniše. Događali su se okršaji između mafija, otmice, zasede. Ali kad neko razduva celu jednu citadelu, znači da se pojavilo nešto krupnije... znači da je neko pokušao da prevari Bratstvo.
     Ali on je član Bratstva... Dodirnu privesak sa soliusom, koji je od Mundilfere dobio. Znao je njegov značaj, znao je zašto mu je Mundilfera govorila da ga nosi uvek. Mundilfera... Ne dozvoljava sebi da misli šta bi uradio da je i ona bila u tvrđavi kad je došlo do eksplozije, da je uhvaćena u onu veliku zaslepljujuću loptu svetlosti, spaljena... Bogovi, čovek može poludeti pokušavajući da se u ovome snađe! Poludeti ovde, unutra... A, neće on raditi za onoga ko mu ovo radi... nego će ubiti tog kučkinog sina, golim rukama. Znojio se; da li ovde postaje zaista toplije, a vazduh gušći, teži, teži za disanje, kao da si ispod vode... "Ajde, jebem li te..." progunđa on, počinjući da se trza. Prinudi sebe da prestane; da suzdrži ludačku energiju koja u njemu peva. Uštedi je. Uštedi je, prokletniče...
     Svetla se ugasiše. Ne! Malo je nedostajalo da krikne tu reč, ali još-razumni deo njegovog uma, onaj koji ga je sve do sad držao u mirovanju, steže šaku oko njegovog grla, natera ga da stoji savršeno nepomičan, u totalnom crnilu, dignute glave, ruku puštenih nadole. Čekaj. Čekaj... Postade svestan svog disanja, načina kako mu kuca srce, hučanja krvi u ušima. Sva njegova čula počeše da lude, preterano reagujući na odsustvo stimulusa. Da li on stvarno čuje disanje dve osobe? Bogove ti, kakav je ovo miris u vazduhu - nije ustajalost vazduha, nije njegov sopstveni znoj, smrdi na truljenje nečega... Počinju mu se priviđati stvari, evo, on stvarno veruje da vidi nešto nalik na skoro sasvim utrnule komadiće žara, ispred sebe, na zidu. On ispruži ruku ka njima, posrnu napred: nije naišao rukom ni na šta, zid više nije bio tu.
     Pipajući na sve strane, otkrio je da nijedan od zidova više nije tu; sobica u kojoj je bio zarobljen nestala je. Sad se najednom našao izgubljen u mnogo većoj prostoriji, u bezobličnom crnilu nalik na međuzvezdani prostor. Ali, ono žarenje bilo je stvarno. Sad je postalo taman toliko jako da on u njega poveruje, ostajući ipak tako slabo da mu nije davalo nikakve konkretne podatke.
     Pošao je u tom pravcu, jer nije imao bolji orijentir... tri koraka, pa se spotakao o nešto. Pao je koliko je dug, na tvrdu, glatku površinu koja je davala osećaj kao da je od keramičkih pločica. Podigao se na šake i kolena. Ovaj pad potresao je ne samo njegovo telo, nego i ostatke njegovog samopouzdanja. Pod nogama mu je ostalo nešto - to o šta se sapleo. Posegao je na tu stranu, pipao na slepo, našao. Tkanina. Velika gomila, nepravilnog oblika, zgužvana, kao da je neko izritao tepih u stranu... Kao da je neko na tom mestu ostavio leš. Taj miris. Bogovi, šta je ovo... sranje...
     Trgao je ruku ka sebi, brže-bolje se podigao na noge, pre nego što bi ma kojim delom tela stigao da otkrije suviše o toj hrpi. Onda se skamenio, siguran da je čuo slabi smeh. "Ko je to...?" Glas mu je drhtao, a to je nepoznatom smejaču odalo do koje mere njegov plan uspeva. "Upali svetla, proklet bio. Razgovaraj sa mnom!" Odjeci ovih reči vratiše mu se; čuo je samo njih, izobličene površinama ćije oblike nije mogao ni zamisliti.
     "Više volim tamu", reče glas, glas koji je zvučao kao da se govornikovo grlo kida na komadiće koji izleću, prskaju napolje, na Rida. "Ona mnogo više otkriva... Svako je nag, u mraku."
     Rid prestade čak i disati. Zurio je u mrak ispred sebe, zurio je svakim nervnim završetkom u svome telu. "Ti...?" šapnu on. Upinjao se da razazna neki ljudski oblik, i, gle, neku siluetu je sad video naspram svetla, jedva. Ali bolje gledanje mu nije bilo stvarno potrebno, a već je znao i da neće biti moguće. Oseti da mu se utroba pretvara u želatin. Izvor. Tako je Thanin Jaakola nazivao sebe. Eto u čiju citadelu su ga zarobljenog doveli. Jaakolin kartel bio je jedan od najjačih, njihova mreža za proizvodnju i prodaju droge imala je uporišta na svim svetovima Hegemonije. Ali Jaakola nije bio samo narko-gangster velikog formata. Bio je i član Bratstva. Čak ni Rid nije imao nikakva određena saznanja o mogućem prostiranju, ili dubini dosezanja, Jaakoline stvarne moći.
     Rid se opet zapiljio u mrak, žmirkajući i protiv volje. Govorkalo se da je Jaakoli mrak potreban zbog nekog fizičkog nedostatka: kao, njegove oči ne podnose svetlost, ili, unakažen je od neke bolesti. Rid u takve stvari nijednog trenutka nije poverovao, uvek je smatrao da su to laži, maske, da bi Izvor mogao da bude ko god on hoće da bude, a da to niko ne zna. Međutim, sada, izgubljen ovde u pomrčini, imajući ispred sebe samo tu pogurenu spodobu u crnom... najednom nije bio tako siguran. Šta je ono mirisalo - da li ono nepoznato na podu, ili mu se samo pričinilo, ili... Prekini! Čak i ne razmišljaj o tome.
     "Priđi bliže, Rid. Ima jedno sedište, ovde pored mene. Nema potrebe da stojiš." Izazov: Jaakola je osećao njegov strah, čikao ga da priđe bliže ako sme.
     Gnev i stara antipatija podstakli su ga da pođe napred. Ovog puta išao je sa bolnom opreznošću, oprobavao prostor ispred sebe pri svakom koraku; plašio se da će naići na još jednu zamku, leš, razjapljenu provaliju. Naiđe na neočekivani stepenik nagore, savlada ga bez pada; najednom je pred njim bila ocrtana fotelja, ili je bar izgledalo kao fotelja. Pipkajući, našao je put oko nje, ali pre nego što je seo prvo je ispitao sedište i naslon, temeljito, šakama.
     "Sigurno si iscrpljen posle tog dugog, napornog putovanja", reče Jaakolin raspadajući glas. "Čestitam." Jedan trenutak se Rid zaista pitao da li Jaakola ima na umu putovanje sa planete Četvrte na ovu, ili 'putovanje' do ovog sedišta. "Vidim da si sasvim uspešno uradio posao za Bratstvo."
     "Ti vidiš?" reče Rid. Birao je reči pomno, kao maločas put preko dvorane.
     "Uzeli smo kontejner sa zvezdopogonskom plazmom koji je bio sakriven u tvojoj trifibiji. Brilijantan udar, na takav način je ukrasti iz ruku Karemovaca - štaviše, doneo si nam i zvezdopogonsku jedinicu! Ime 'Majstor' uskoro će biti legenda među agentima Haosa. Možda zaslužuješ da te nazivaju novim Vanamoinenom... A plazmu si nosio kući, tvojoj voljenoj Mundilferi, a?"
     Rid oseti da se mržnja, sadržana u tim rečima, steže oko njegovog grla. "Zar to iz nekog razloga ne bi trebalo?" Koncentrišući se na svoj belo užareni gnev, postigao je, nekako, da ga glas ovog puta ne izda. "Znaš da sam član od ugleda - nisam pokušavao da sakrijem ništa ni od koga, osim od plavaca. Mundilferi sam javio da odmah sazove sastanak. Zašto sam, jebi ga, sad ovde samo s tobom? I zašto ne bih poželeo da odem kući?"
     "Možda zato što te kuće više nema...?" Senka se, naspram tame, pomakla ljigavo.
     Ridovi prsti se zariše u rukonaslone fotelje. Ona plamena lopta još jednom se uzdigla, u njegovom pamćenju, i spalila citadelu pred njegovim očima. Odjednom ispusti rukonaslone, jer se sav naježio zbog nečega u konzistentnosti same fotelje. "Jebo te", reče. "Ako je Mundilfera bila..."
     "Ona nije bila prisutna kad smo razbili tu citadelu", reče upropašćeni glas tiho, blago. "U to budi siguran."
     Rid utonu nazad, u gušeću mekoću fotelje. Njegovi mišići, do maločas kruti, donekle su se opustili. "Pa onda zašto?"
     "Hoćemo li reći: da bismo istakli jednu poentu? Izbacujemo posrednike iz posla. Demonstriramo koliko je meni silno stalo da uključim tebe u redove mojih ličnih saradnika. Prikazujemo i tebi, i svim sitnim operatorima koji su se tamo pozavlačili po trnju, šta je prava moć... i, najzad, dajemo spoljašnjem svetu obrazloženje zašto ja preuzimam tebe, biohemičara koji je tragično ostao bez pokrovitelja. Zašto ćeš od sad raditi za mene."
     "Ludilo", reče Rid. Ništa od ovog što je dosad čuo nije bilo ni najmanje razumno, čak je postajalo sve nerazumnije. Najednom se zapita da li je ovaj Jaakola zaista umno poremećen, ili se samo igra s njim. "Znaš da je Humbaba meni bio siguran krov, tu sam rukovodio mojim laboratorijama. Imali smo sporazum - ja sam ga dobro snabdevao, a on mi nije postavljao nikakva pitanja o mom pravom poslu. Nije bio čak ni član Kartografa..."
     "On je bio Mundilferin horor-mezimac." Jaakola se ironično nasmejao. "Obojica znamo ko mu je omogućio sve uspehe... ko je bio pravi Gazda u Humbabinoj tvrđavi. Ali sad Bratstvo ima plazmu za preskakanje između zvezda, i naš brzo sazreli mladi Majstor treba da dobije mogućnosti za rad, takve koje će odgovarati njegovom zadatku, a to je razvoj nove tehnologije. Ima li boljeg mesta od ovog? Izvor i Majstor, u savršenoj simbiozi. Sa mnom ne moraš da glumataš nikakvu lojalnost... Ja egzistiram u obe ravni, kao i ti. Imam veze, tehno-bazu, izvore - sve što će ti biti potrebno... Možeš mi se obraćati sa 'Gospodaru'. Tako me ovde svi zovu."
     "Poljubiš me u dupe", reče Rid. "Nećeš ti meni govoriti šta da radim. Ne vidim ovde nikakav sastanak Kartografa, ne vidim kvorum za glasanje. Samo smo ti i ja, Jaakola, dva ravnopravna glasa."
     "Nema potrebe da se saziva sastanak visokog odbora. Ovu stvar je Bratstvo rešilo pre tvog povratka."
     "O čemu ti govoriš?" odseče Rid. "Mundilfera ne bi nikad..."
     "Dugo te nije bilo, Rid. Stvari se menjaju - savezništva, sreća u poslovima, ravnoteže snaga. A tvoj glas u poslovima Bratstva nije ravnopravan. Niti je ikad bio. Nisi bio Humbabino vlasništvo... nego Mundilferino."
     Rid odmahnu glavom. Osećao se kao izbačen u iznenadni vakuum. "Laž."
     "Da li ti stvarno veruješ da si ikada funkcionisao na istim nivoima kao ja? Ili čak kao Mundilfera? Da li te je stvarno puštala da u to veruješ? Tačno je da si primljen u unutrašnje krugove; čak si podignut na deseti nivo, na Mundilferino insistiranje. Ali ti pojma nemaš koliko još nivoa postoji - niti imaš iole pojma šta se dešava tamo, visoko, visoko iznad tebe. Humbaba je bio Mundilferina alatka, ona ga je upotrebljavala dobro, baš kao i tebe."
     "Jebi se."
     Pokušao je da ustane iz fotelje, i nije uspeo. Pokušao je ponovo, bacio je svu svoju snagu protiv nevidljivih spona koje su ga sapele; osećao je da će mu se mišići pokidati od napora, ali, uzalud. Pade opet nazad. Sputavanje prestade u istom trenu kad i njegov otpor.
     "Oduvek si bio njen najomiljeniji alat, Rid", nastavi Jaakola, kao da nije ništa primetio. "Njen drugi kućni ljubimac: onaj pametni, zgodni... Rid, Rid, ona te je napravila, ona te je skrpila od ukradenih delova. Ne postoji Rid Kulervo. Svojevremeno je postojao. Sad ga nema. Ti nisi čovek, ti si slučaj brisanja sadržine mozga. Ti si samo biološka posuda u koju su sipani komadići žara od jednog davnog ognja. Ali čak i ta vrelina je neizdrživa, pa zato ostatak tvog uma izgara..."
     "Skote, crk'o dabogda..." Rid se opet počeo trzati napred, zaletati u zid bola samome sebi nanetog; nije mogao da dograbi Jaakolu, nije čak mogao ni da prisloni šake na svoje uši. Koliko god se borio, svaki put su se nevidljive stege isto toliko pojačavale.
     "Ne veruješ mi?" reče taj glas povređeno, kao da je psihološki 'ranjen'. "Pričaj mi o sebi... Šta si voleo da radiš, kao dete? Kakva ti je bila porodica? Gde si iš'o u školu? Pa, čuj, kad si stigao kod Humbabe imao si znanje koje izvanredni majstor biohemije ne bi mogao da prikupi ni za ceo životni vek... a bilo ti je tek sedamnaest, tek si napunio sedamnaest. Kako to? Kako si to postigao? Zar sebi nikad ne postaviš to pitanje?"
     "Znam ko sam!" reče Rid promuklo.
     "Onda odgovori na ta pitanja." Jaakola je čekao. Tišina se otegla. Ridov um odzvanjao je od šapata i krikova, zalutalih komadića jedne slagalice koju je neko, davno, ispreturao a onda bacio u smeće. "Ne možeš, a?" Tihi smeh: grgoljenje vode niz cev slivnika.
     "Mundilfero!" kriknu Rid, dozivajući nju da premosti jamu užasa bez dna koja se najednom otvorila pod njim. "Hoću Mundilferu ovde!"
     "Jasno da hoćeš", reče Izvor tiho, "da te mazi i tuca dok ne zaboraviš, da ti priča da to sve nema veze, da pokuša da te održi pri zdravom razumu dok ne posvršavaš naša posla. Nju voliš više nego svoju dušu, a? Pa i treba... jer ona ti je oduzela dušu."
     "Ona me voli..."
     "Daaa..." reče Jaakola. "Verujem da te je volela. Ali, bila je žensko - slaba, sa nesavršenstvima, i pored onolike brilijantnosti. Budalasta greška, zaljubiti se u svoju žrtvu... neizbežna greška... fatalna. Nije pristala da te preda meni, čak ni da bi spasla sebe."
     Rid oseti da mu je srce stalo. "Ne. Rekao si da nije bila u citadeli..."
     "Nije bila." Bezoblična masa Izvorovog tela se pomakla. "Rekao sam da nije bila tamo... ali nisam reako da je još živa."
     "Ne verujem ti." Rid je te reči progurao između beskrvnih usana. Znoj je puzio niz njegov vrat, ali on ga nije mogao obrisati.
     "Stvari su se promenile dok si bio odsutan... kao što ti rekoh. Sila se pomakla... u moje ruke. Sudbina je izručila Mundilferu u moje ruke. Samim tim, i tebe. Čekah dugo, na nju, na tebe. Umirala je vrlo dugo... lično sam se pobrinuo da bude tako."
     "Ne verujem ti", prošaputa Rid žmureći. "Nije istina. Mundilfera će doći po mene, neće ti dopustiti da me ovde držiš..."
     "Hoćeš Mundilferu? Više nego svoju dušu? Više nego život sam?"
     "Da. Da..." reče Rid, hvatajući se za uzaludnu nadu kao davljenik; ne mareći šta Jaakola traži za uzvrat, spreman da mu da bilo šta, sve što zatraži, samo da bi Jaakola ono neizdržljivo učinio neistinitim. "Šta god hoćeš. Šta god..."
     "Pa evo ti je..." prošaputa izvor. "Ovo što je ostalo od nje."
     Rid oseti da mu je nešto upalo u krilo; nešto vrlo maleno. Pogleda dole, slep u tami, nemoćan čak i da pokrene ruke da to dodirne. Poče ceptati bespomoćno.
     Tanki zrak blistave bele svetlosti probio se kao koplje iz tame ispred njega, pogodio tačno u prepone njegovih pantalona, obasjao ono što je tamo ležalo. Rid je počeo da žmirka, zasenjen tolikom jačinom svetlosti; onda je prinudio sebe da pogleda, vrtoglav, sa mučninom u stomaku.
     Ljudski palac. Na njemu pokorica od sasušene krvi, tamna skoro jednako kao sasušena koža. Oko tog besmislenog patrljka mesa i kosti, još i sad, prsten, od masivnog srebra, sa dva ugrađena soliusa. Onaj prsten koji je on dao Mundilferi pre nego što je krenuo na put; venčani prsten, bračni.
     Rid je počeo sa kricima, sirovim, iz dna duše, kricima agonije i gubitka, koji su trajali i trajali, sve dok, naposletku, nije ostao sasvim bez glasa kojim bi urlao. Tad se usamljeni zrak svetla ugasio.
     Kad u crnoj tišini nije ostalo ništa osim zvuka njegovog ridanja, Izvorov smeh je počeo.
     A kad je i tome došao kraj, Izvor reče: "Odavno ja čekah ovo, Rid. Da te čujem da se dereš tako. Arogantna, šepureća vrećo đubreta, ti sebe nazivaš Majstorom. Nosiš u mozgu jednu genijalnost iz davnih vekova, a zamišljaš da je tvoja. Ponašaš se kao da si nama ravan - veruješ da jesi, a nisi bio ništa više od kreature u njenoj vlasti. Eh, da je mogla i ona da sluša ovu tvoju dreku... i, kamo sreće da si ti bio tu da gledaš kako je rasturam na komadiće."
     Rid zastenja. Bezumni, životinjski zvuk jada; iz tame dođe eho.
     Izvor načini tihi zvuk zadovoljstva. "Znao sam da ne postoji ništa što bih tvom telu mogao učiniti, i što bi te do ove mere povredilo, a da ipak ostaneš živ. A ostaćeš živ, Rid. Sad si mo-je stvorenje... Imam velike planove za našu simbiozu. Ti odgajaš zvezdopogonski virus, ja kontrolišem njegovo širenje; nastojim da Karemovcima napravim najveće moguće probleme, a Bratstvu da omogućim sticanje najvećeg mogućeg uticaja. A kad dođe pravi čas, ti ćeš se vratiti sa nama na Tiamat, i daćeš nam vodu života..."
     "Pre ću umreti", prošaputa Rid suvog grla i očiju. "Ubiću se."
     "Nećeš... mislim da nećeš", progunđa Jaakola. "Takođe nećeš pretrpeti ni nervni slom, niti poludeti. A je l' znaš zašto? Zato što ti već sad jedan deo tvog uma govori da, ako nastaviš život, postoji mogućnost da nađeš neki način da mi se osvetiš." Opet se tiho nasmeja, kao da vidi svaku misao u glavi svog zatvorenika. "Živećeš ti dugo, i pokušavaćeš to, Rid. Ajde, razvedri se. Obezbediću ti udobnost. Imaćeš sve što ti treba, najbolju opremu, najbolje istraživače koji se za pare mogu dobiti, obilje kredita da ih trošiš kako ti je volja - dokle god daješ rezultate. Postoji samo jedna stvar koju si dobijao od nje, a nećeš dobijati od mene... osim, naravno, ako stvarno želiš da deliš postelju sa mnom."
     Ridova glava se trže nagore, dok su preko njega prelazili prsti Izvorovog vulgarnog cerekanja. Pljunu: jedini oblik prkosa koji mu je preostao.
     Izvor načini mokri zvuk poljupca, i opet se nasmeja. "Znam ja, štaviše, i jednu stvar koja je tebi bila potrebnija čak i od nje. I još bolje: tu stvar imam ovde, ona te čeka. Mislim da je nazivaš 'vodom smrti'...?"
     Rid je zurio, a njegove goruće oči punile su se tamom. Nešto što nije bilo - jer ne bi smelo biti - olakšanje... zače se u njegovim prsima.
     "Da, da, Rid... znam sve o tebi sad. Sve tvoje najintimnije tajne. Ti si jedan mizerni, samouništavajući ludak. Konačno si pronašao način da sebi uradiš nešto što će uterati stravu čak i tebi. Ne zameram te što si uplašen, testirao sam vodu smrti na jednome od mojih ljudi. Rezultati su bili zaista neizrecivi, za onoga koji tako nešto samo gleda. Ne mogu ni da zamislim kako je bilo onome koji je to trpeo. Neizlečivo je, a? Jesi majstorčina..." Iz tog glasa curila je kiselina. "Iskovao si lance za samoga sebe, a sad si ih dodao u moje šake. Dobijaćeš vodicu smrti, Rid, dokle god si kooperativan; dobijaćeš je na vreme. Zapravo..." Izvor je zaćutao, a Rid je osetio njegov opsmeh, osmeh koji je kao nož polako rasecao njegovo grlo, "očekujem da će ti uskoro biti potreban sledeći fiks. To je pravi razlog što si baš toliko žurio da se vratiš Humbabi, a? Pošao si na put sa slabom zalihom; loše planiranje; već si bio blizu očajanja. Čak ni Mundilfera te nije držala toliko čvrsto... U svojoj novoj laboratoriji naći ćeš dozu, dovoljnu da se održiš. Ona te čeka. Biće ti dozvoljeno da proizvodiš dodatne količine, pod uslovom da radiš svoj posao."
     Rid ne reče ništa. Proguta tvrdu grudvu gađenja u svom grlu i duboko udahnu, toliko mnogo vazduha da su ga pluća zabolela.
     "Imaš li pitanja o svom novom životu?"
     Rid ne reče ništa.
     "Neki poslednji zahtev?"
     "Idi u pakao", reče Rid, glasom koji se lomio.
     "Šta, pa ti ne znaš?" prozbori Izvor nežno. "Već sam tamo, moj kućni ljubimče. A i ti si." Tamnocrveno žarenje koje nije otkrivalo ništa, ništa gore od laži, ispade najednom, potpuno, iz Ridovog vidljivog spektra. Mrak oko njega bio je opet potpun, kao na početku.

     Kedalion Niburu je uzdahnuo i pomakao se na klupi, bacajući pogled na svoj časovnik. Nije bilo udobno kao što je očekivao. Zapita se da li je ovo neka namerna perverznost. Ili njega hvata nervoza. 'Ovo ne bi trebalo da traje dugo', rekao je Rid kad je polazio. Rekao je pogrešno.
     Ananke je bukvalno ponovo zaspao, sklupčan, sa kvolom na stomaku. Kedalion mu je zavideo na tom umoru. Bio je i on dovoljno umoran da zaspi ma gde... osim u sred neprijateljske citadele, opkoljen stražom. Činjenica da mu niko nije - zasad - učinio ništa nažao, ispunjavala ga je olakšanjem, ali ne i pouzdanjem. Curenje vode slušao je kao žalopojku: curenje i kapanje negde u baštici ispod ovih prozora koji su možda pravi, a možda i lažni; druge zvuke, daleke, među kojima je bilo i čudnovatih, ali i dobro poznatih, a koji su doplovljavali niz hodnike i probijali se u prostore oko njega.
     Vrata koja su bila progutala Rida sad su se opet, najednom, dematerijalizovala, i neko je prošao kroz njih. Stražari su počeli pomnije da paze; Kedalion se uspravio i netremice zagledao.
     U prvi mah njegove oči su odbile da poveruju da je ta osoba, koju gledaju, zaista Rid Kulervo. Čovek koji je izišao imao je na sebi Ridovo lice; ali to lice bilo je pepeljastosive boje, i oči sa crvenim rubovima, oči koje nisu registrovale ništa. Kretao se kao neznanac, sakato, slomljeno.
     "Rid...?" reče Kedalion, ne skidajući pogled sa Rida, ali drmajući Anankea da ga probudi. Ananke se u trzaju uspravi, prenut, a Rid stade i pogleda ih. U njegovim očima nije se pokazivalo ništa osim svojevrsne odsutne neverice. Kedalion nije bio sasvim siguran da ih Rid prepoznaje. Jedna pesnica bila je čvrsto stisnuta, kao da u njoj nešto drži, ali Kedalion nije mogao videti šta. Nikad do ovog trenutka nije mogao poverovati da je Rid odista tako mlad: lišen svoje manijačke arogancije, Rid je izgledao samo kao momčić, uplašen, ali i strašan u svojoj ranjivosti. Kedalionu pripade muka u želucu, na pomisao - ko je uspeo, ili šta je uspelo, da redukuje čoveka poput Rida na ovo, za tako kratko vreme.
     Novosklonac koji ih je doveo ovamo pređe preko dvorane i stade pred Rida, isceren toliko da su mu se videli zubi; procenjivao je očiglednu štetu. "Daj ruku", reče. Naređenje, ne zahtev. Rid posluša. Jedna Novosklončeva šaka sklopila se oko Ridovog zglavka i otvorila Ridovu šaku kao cvet. Druga pritisnu nešto u Ridov dlan, i Kedalion vide iznenadni bljesak svetlosti. Drhtaj prođe Ridovim telom, ali druge reakcije nije bilo. "Dobrodošao u posadu, Kulervo", reče Novosklonac, i dalje se cereći hladnom satisfakcijom. Okrete leđa Ridu i pođe ka mestu gde su Kedalion i Ananke sedeli i čekali. Stigao je do njih u istom momentu kad i miris izgorelog mesa. Pružio je ruku.
     Kedalion diže ruku ćutke, stisnutih zuba; znao je šta dolazi sledeće. Većina Humbabinih podanika bila je žigosana, ali Rid ne; a Rid nikad nije obeležavao svoje ljude kao vlasništvo. Kedalion je netremice gledao u Rida, koji je stajao i zurio u svoj žigosani dlan. Reče sebi: ovo usvojenje od strane protivnika najbolje je što im se moglo desiti, ako se imaju u vidu alternative. To je sebi ponavljao sve dok se metalni žig nije spustio na njegovu nezaštićenu kožu. Belo užareni bol sevnu kroz njegovu šaku i pojuri uz nerve ruke. On kriknu, mada se maločas zakleo da neće; pokuša da otrgne i oslobodi šaku, ali Novosklonac ju je držao zahvatom neizbežnim poput mengela, sve dok nije završio posao.
     Pustio ju je, a Kedalion ju je privukao sebi, psujući prigušeno, vrtoglav od bola. Prinudi sebe da pogleda žigosano mesto. Na njegovoj koži bilo je užarenim metalom nacrtano jedno oko, koje mu je sad uzvraćalo zurenjem. On opsova još jednom, prepoznajući tu oznaku. Najzad je saznao čiji su zatvorenici; a na kakvom je glasu Izvor, znao je odavno. Skloni pogled sa modre opekotine, pogleda Rida, zatim Novosklonca koji je stigao do Anankea.
     Ananke je digao šaku, držao je mirno u vazduhu. Novosklonac mu otvori dlan, a na to Ananke steže drugu šaku u pesnicu, zažmuri i ugrize se za usnu. Žig pođe dole na dlan. Kedalion iskrivi lice videći sev svetlosti, Anankeovo stresanje, mlazić blistavog crvenila koji je potekao iz usne, niz vilicu. Novosklonac pusti Anankea. Zdravom rukom Kedalion ispetlja maramicu iz džepa i pruži je ćutke Anankeu, koji je pritisnu na usta, skrivajući krivi osmeh očajničkog ponosa.
     Novosklonac ih je gledao nezainteresovano. Zakoračio je unazad i trznuo glavom ka liftu. "Aj. Da vam pokažem smeštaj." Kedalion je oklevao, pogledao Rida; najednom se više plašio šta bi se moglo desiti Ridu, nego njemu i Anankeu, ako bi bili razdvojeni. Ali Novosklonac priđe Ridu i pokuša da ga dohvati za mišicu ruke, kao da, po njegovom mišljenju, Rid nije u stanju da samostalno posluša naređenje. "Ajde Rid."
     Rid je oživeo čim se Novosklončeva ruka spustila na njega; dohvatio je tog čoveka za šačni zglob, žigosanom rukom, i oslobodio se zahvata. Novosklonac se ukočio; ali gnev je nestao iz njegovog lica, čim je pogledao u Ridove netremične oči i shvatio da se u njima ne vidi ni najmanji bol.
     "Drži se podalje od mene", prošaputa Rid, i Kedalion na trenutak vide u Ridovom izrazu nešto prepoznatljivo; nešto smrtnonosno.
     Novosklonac uzmače i slegnu ramenima. "Ne'a problema", promumla, i pođe ka liftu.
     Krenuli su novim lavirintskim putovanjem kroz košnicu Jaakoline citadele. Ovog puta Novosklonac se u nekoj meri potrudio da im pokaže šta vide. Kedalion je nastojao da ignoriše pulsiranje bola u svojoj ruci i da se koncentriše na prizore, da stekne neki osećaj o onome što će od sad, hteo ili ne, morati da naziva svojim domom. Ali pažnja mu se na trenutke opet vraćala ka Ridovom licu, ka odsutnosti na njemu, i svaki put mu je stomak nanovo uzdrhtao.
     Najzad su stigli do svog odredišta, duboko u srcu laboratorijskog kompleksa. Taj kompleks zauzimao je petnaest spratova, čitav južni kvadrant citadele, po rečima Novosklonca - koji im je najzad kazao svoje ime, Ter-Fo - a u laboratoriji je radilo blizu hiljadu ljudi. Po Kedalionovoj proceni, to je značilo približno desetostruko veći broj zaposlenih nego što je kod Humbabe ranije bilo. Ter-Fo ih je poveo gore, kroz opšte stambene zone, ukazao im na prodavnice i restorane, ali nisu se zaustavljali sve dok nisu stigli do jednog stana koji kao da je zauzimao čitav jedan zaseban sprat u kompleksu.
     Vodio ih je kroz te sobe, ukazivao na stvari sa neinteresovanjem koje je Kedalion smatrao izuzetnim, imajući u vidu krajnji luksuz oko njih. Pretpostavio je, pomalo zavidljivo, da je ovo novi smeštaj za Rida, samog. Pokuša još jednom da uklopi, na neki način, ovu relativnu blagost postupanja prema njima sa onim što je Ridu rađeno, šta god to bilo, tokom ona tri sata, koliko je bio odsutan. Sam Rid je posmatrao svoju okolinu sa sumornom ravnodušnošću.
     "Kroz ova vrata imaš pristup u svoju ličnu laboratoriju, Kulervo..." pokaza Ter-Fo. "Neko će te sutra povesti da razgledaš ceo kompleks. Gospodaru je mnogo stalo da počneš sa radom."
     Rid se okrete da pogleda ta vrata, pokazujući, po prvi put, stvarno interesovanje za nešto. Vrata su bila zabravljena; Kedalion je video dobro poznati potmuli crvenkasti sjaj karemovske stasis-brave. "Otvori", reče Rid.
     Ter-Fo odmahnu glavom. "Ne mogu."
     Rid se okrete ka njemu. "Poništi jebanu blokadu..."
     "To može samo Gospodar", reče Ter-Fo. "Ja ne mogu. Ti ne možeš. On će otvoriti kad zaključi da mu je volja da dobiješ ono što ima unutra... To više ne zavisi od tebe, nimalo. Razumeš me, Kulervo?"
     Rid ga je gledao besno; zatim se taj nagli bes preobratio u pepeo, kao da je Ter-Fo rekao i nešto više nego što je Kedalion čuo. Ter-Fo se osmehnuo; njegova deformisana usna pretvorila je osmeh u podsmeh. Rid okrete leđa svima njima, i pođe u sledeću sobu.
     Ter-Fo se okrete Kedalionu i Anankeu. Kedalion zadrža dah, pitajući se u kakvu li je paklenu rupu rešen da ih baci; siguran da ne zavređuju onoliko obzira koliko neko kao Rid. "Vas dvojica ostajete ovde sa njim, dok ne smislimo šta ćemo s vama."
     Kedalion klimnu glavom, bez reči, sa iznenađenjem i olakšanjem.
     "Prepuštam vama dvojici da ga malo pazite, dok se ne ustali ovde. Sad je malo izvan faze." Ono keženje opet razvuče Novosklončeve usne.
     Kedalion baci pogled ka vratima susedne sobe, pomišljajući: ovaj ima talenat za ublaženo iskazivanje činjenica.
     "Potrudite se da ne uradi ništa sebi." Ter-Fo se suočio sa Kedalionovim upitnim zurenjem. "Šta god se desi njemu, desilo se vama. Obojici." Nagnuo je glavu ka Anankeu. "Je l' sam jasan?"
     "Perfektno", reče Kedalion tiho. Bio je iznenada bolno svestan pulsirajuće opekotine na dlanu.
     Ter-Fo je izišao, ostavljajući ih same. Ananke je spustio kvola na pod, jednom rukom, i pošao u kupatilo. Kvol je njušnuo po dubokom zelenom tepihu, zaključio da nije jestiv, i počeo da luta po podu. Zavukao se brže-bolje pod jedan sto, videći Rida koji se ćutke vratio u tu sobu.
     Ridov pogled je pošao pravo do zaključanih laboratorijskih vrata. Zaptivke su se još crvenele. Prošao je pogledom kao grabuljom po celoj sobi, uverio se da su napokon sami. Seo je na sofu pokrivenu tkaninom sa blistavim obrascima plamene boje. Izgledao je kao izbeglica. Ništa ne govoreći, piljio je u vrata, a jednu pesnicu i sad stezao oko nečega.
     Ananke se vratio u sobu, noseći u zdravoj ruci konzervu pod pritiskom, namenjenu za štrcanje, u kojoj je bilo sredstvo za zarašćivanje kože. "Našao sam ovo, Kedalione..." reče i dobaci mu.
     Kedalion je uhvati, nespretno, odmahnu glavom gledajući je. "Jesi već namaz'o?"
     "A-ha."
     "Speri to. Inače ti neće ostati ožiljak. Cela stvar je u tome što oni hoće da si žigosan. Znači, ako ne želiš da ti ono ponovo urade..."
     Ananke dobi izgled kao da mu je muka u stomaku, ali odmahnu glavom. Pođe opet prema kupatilu. "Al' dobar si bio", reče Kedalion. Ananke se osvrte, sa nejakim osmehom. Kedalion pođe za njim. Pišao je, dok je Ananke sa mnogo pipkanja skidao sa šake zavoj, gledajući na drugu stranu. Kedalion je pogledao šta ima u ormariću sa lekovima; bilo je mnogo toga. Pitao se, morbidno, da li je neko iz razloga predostrožnosti tako nakrcao ormarić, za slučaj da Rid pokuša nešto drastično. Potisnu tu misao iz svog uma, izvadi iz ormarića jednu tubu melema. "Evo", reče. "Od ovog će ti proći bol."
     Ananke je razmazao izvesnu količinu melema po dlanu; lice mu se malčice trzalo. Vratio je tubu Kedalionu, a ovaj ju je odneo u drugu sobu, gde je Rid još sedeo zureći u ta vrata. Kedalion se namesti tačno ispred Ridovog pogleda, namaza melem po svom dlanu, odahnu: bol se ugasio kao ugušena vatra. Onda je pristupio Ridu i ponudio mu, sasvim ispruženom rukom, tubu. "Gazda...?"
     Rid je digao pogled ka njemu, onda pogledao svoj dlan, opekotinu i plikove. Stisnuo je pesnicu namerno zabijajući prste u opekotinu. "Ne", prošaputao je.
     Kedalion proguta i odmače se od njega. "Hajde", reče Anankeu. "Da jedemo." Otišao je u kuhinju, gde su mogli biti dovoljno izdvojeni da razgovaraju nasamo, ali ipak i dovoljno blizu da nadgledaju Rida. Ananke je seo na kuhinjski radni sto, navirujući kroz vrata, a Kedalion je pregledao spiskove raspoloživih 'sistema hrane' i otipkao narudžbinu.
     "Šta se dogodilo, Kedalione?" reče Ananke nakon izvesnog vremena. "Bogovi, nikad ga nisam video takvog. Šta misliš, šta su mu uradili?" Dodirnuo je svoju ugrizenu usnu i trznuo se.
     Kedalion odmahnu glavom. "Ne znam", progunđa, osećajući kako mu se u stomaku opet vezuju čvorovi straha. "I mislim da ne želim da znam. Ali, Ter-Fo je u pravu... moramo na njega da motrimo k'o mačke."
     "Njemu je potrebno i više od toga", reče Ananke gledajući ga u oči.
     Kedalion klimnu glavom; između njegovih obrva smestiše se bore. "Znam, znam", reče tiho. "Samo, do vragova, ne znam šta učiniti." Iskrivio je lice u grimasu, ispunjen osećanjem bespomoćnosti zbog toga što je upravo priznao istinu... priznao da tako silno želi da pomogne ljudskoj senci zgurenoj na sofi u susednoj sobi. Prizor Ridove patnje i ranjivosti dirnuo ga je na način kako Ridova bešnjenja i durenja nikad nisu. Obuzelo ga je osećanje odgovornosti, a to je mrzeo. Ipak, shvatio je, odjednom, da ne mrzi tog čoveka. Protrlja svoje bolne oči, priseti se, još jednom, koliko je zapravo umoran, kako je davno bilo kad je poslednji put spavao. Okrete se: poslužavnici sa hranom pojavili su se na polici iznad njega.
     Ananke pogura poslužavnike po 'šanku' a onda pomože Kedalionu da se popne na visoku okruglu stolicu, nalik na barsku. Zazvižda kvolu da dođe; ovaj dotrča u kuhinju i oduševljeno pozdravi Anankea, takođe zvižducima ali na svoj način, kad Ananke stavi ispred njega tanjir sa voćem i povrćem. Ananke je čučnuo pored tanjira; gladio je leđa kvola, koji je navalio da žvaće i mumla zadovoljno. Kedalion vide da na Anankeovom licu izgreva osmeh.
     "Je l' taj stvor muško il' žensko?" upita Kedalion, pitajući se zašto sebi nije još odavno postavio to pitanje.
     Ananke je ustao. Slegnuo je ramenima, strpao u usta loptu od ribljeg mesa i progutao je celu. Niko od njih nije ništa jeo već skoro čitav jedan dan. "Mislim da je žensko. Sa kvolima je teško biti siguran. Kod njih razlike nisu toliko velike." Poče žurno ispijati hladni kaf.
     "Baš mi je drago što se ne može isto reći za ljude", progunđa Kedalion, pomišljajući sa gorkoslatkom čežnjom koliko je već vremena prošlo od kad je imao priliku da stvarno uživa u toj razlici; pitajući se da li će u ovim novim uslovima to uopšte moći, i kad. Ananke se kratko zagledao u njega, prekrstio ruke na grudima, preko svog pilotskog svepokrivnog odela, i pogledao u stranu. "Dobro", reče Kedalion uzvijajući obrve, "pretpostavljam da oni znaju u čemu je razlika."
     Dokrajčio je hranu i popio čašu gorkog, dvostruko jakog ondinijskog čaja nadajući se da će mu to pomoći da ostane budan. "Trebalo bi da spavamo na smenu. Da u svako doba jedan motri na njega." Pokretom je pokazao ka Ridu.
     Ananke klimnu glavom. "Ja dežuram prvi."
     "Siguran si...?" upita Kedalion. "Možeš ostat' budan?"
     "A-ha." Ananke je slegnuo ramenima, spustio pogled ka svom dlanu. "Čini mi se da neko vreme neću želeti da zaspim, znaš...?" Njegov glas se pretopi u tišinu. Gledao je Rida, koji je sedeo sam. Ananke, stisnutih usana, dohvati treći poslužavnik sa hranom.
     "Važi", reče Kedalion. "Onda, budiš me kroz četiri sata. Pa i ranije, ako se umoriš." Pronađe put do jedne od spavaćih soba, dovuče se na krevet, i prepusti se. Popijeni čaj mu nije zasmetao nimalo.
     Kad se probudio, imao je utisak da je spavao samo minut-dva. Na njegovom ramenu bila je Anankeova ruka, i drmala ga uporno. Pogledao je na sat i video da je minulo više od šest sati; digao se u sedeći položaj, zevajući. "Hvala", prozbori, trljajući lice. "Kako je njemu?"
     Ananke baci pogled ka vratima, napetog lica. "Ne znam", reče. "Mislim da nešto nije u redu s njim, Kedalione - hoću reći, zaista nije u redu. Izgleda bolestan." On bespomoćno raširi ruke.
     Kedalion je skliznuo sa kreveta i protresao glavom kao da hoće da je razbistri. "Videću šta mogu učiniti. Idi ti odspavaj malo, ako možeš. Pozvaću te ako mi budeš potreban." Ananke klimnu glavom. Kvola je nosio pod jednom rukom. Zagleda se, sa pomešanim osećanjima, u krevet. Kedalion iziđe.
     Rid je i sad bio na toj sofi, ali je ležao, kolena privučenih i ruku skrštenih preko grudi. Poslužavnik sa hranom ležao je na stočiću pored njega, netaknut. Podigao je glavu i mutno pogledao, kad je Kedalion ušao u sobu; onda opet, bez komentara, pogledao vrata za pristup laboratoriji. Zaptivke su se i sad crvenele.
     Kedalion je pogledao prema udaljenom zidu sobe: providna keram-legura, od poda do plafona, kroz koju se videlo ničim prekinuto prostranstvo plavog neba. Jedna bašta, i mali vodopad, sakrivali su od pogleda iznutra prostor trnovih šuma, njegovo gorko beskrajno sivilo. Na drugoj strani iste ove sobe bio je balkon, zaštićen providnim oklopom, odakle se otvarao spektakularni vidik niz okomiti ventilacioni tunel laboratorijske sekcije; zidovi tunela bili su prekriveni zelenilom, a na dnu je bio napravljen park takođe pun zelenila. Jedan deo preostalog zida zapremali su tridi-ekran, interaktivna oprema, knjige i trake. Kedalion se zapita zašto Rid, pored tolikih stvari pogodnih da zaokupe njegova čula, zuri baš u jedna zaključana vrata. Bio je siguran samo u jedno: da Rid to ne čini iz želje da se vrati na posao.
     Rid opsova, tako tiho da ga je Kedalion jedva čuo. Okrećući se, vide da jedan slabi grč prolazi kroz Ridovo telo, vide i stisak njegovih vilica. Ridovo belo lice presijavalo se od znoja, iako u sobi nije bilo toplo. Kedalion pređe preko sobe i stade uz njega. Rid ga je ignorisao.
     "Rid..." reče on. "Kaži mi šta da radim."
     Ridove izmučene, avetima pohiođene oči usmeriše se neočekivano na njega. "Da me ostaviš na miru", reče Rid kroz stisnute zube.
     Kedalion klimnu glavom, nemo, trudeći se da natera sebe da posluša i da se udalji. Pruži neodlučnu šaku i dotače Ridovo rame.
     Ovaj se trže i jauknu kao od udarca. Kedalion hitro povuče ruku k sebi i odmače se. Rid je već bio na nogama. Kedalion se povlačio i dalje preko sobe, a Rid je samo stajao, klateći se. Zatim se teturavo zaleteo pored Kedaliona, u hodnik. Kedalion je, potom, čuo zvuk tekuće vode i - činilo mu se, ali nije bio siguran - zvuk povraćanja. Iako je znao da treba da pođe za Ridom, da pazi na njega, ostao je na istom mestu, napola uplašen posledica ako ostane, ali ipak više uplašen onog što bi se moglo desiti ako pođe.
     Posle dugog vremena vratio se Rid. Oči su mu bile crvene, natečene, nos mu je curio. Ipak, Kedalion poče ponovo disati. Rid se spustio na kauč, kretnjama kao da ga boli svaka ćelija u telu, i zagledao u zaključana vrata. Kedalion ode do polica sa knjigama.
     Proučavao ih je očima koje su odbijale da pročitaju bilo koji naslov; nasumice je izvukao jednu i sa njom seo, podižući i noge u fotelju. Otklopio je knjigu i našao beskonačne stranice naređanih sandijevskih slova, hijeroglifskog izgleda. Njemu su bila totalno nerazumljiva, kao i sve ostalo u poslednje vreme.
     Iznanađeno diže pogled: negde u sobi začuo se zvon, samo jedan. Rid je, na to, kriknuo prigušeno, promuklo; klimatavo ustao sa sofe, prišao laboratorijskim vratima. Po celom obimu vrata, zaptivna polja bila su zelena. Pljesnuo je šakom po ploči za odobravanje ulaska, opsovao zbog bola koji je pri tome osetio; a vrata su se otvorila i propustila ga unutra, u susednu prostoriju.
     Kedalion, shvatajući šta bi Rid mogao naći, i učiniti, u dobro opremljenoj laboratoriji, iskoči iz fotelje i pođe za njim.
     Rid je već bio pred najbližim terminalom, očajnički postavljajući pitanja, glasom, ali na nekom nerazumljivom jeziku ili kodu. Šakama je prizivao slike na ekrane, kao da to čini u snu ili čistim instinktom. Na čitavoj seriji stasis-pregrada, brave se počeše otvarati; zaštitna polja su se gasila. Rid je zatim pošao duž laboratorije, izbezumljeno zavirujući u sve te oslobođene pregrade, nesvestan Kedalionovog prisustva. Nasmejao se jedanput, maltene histerično, izvlaćeći bocu ne veću od njegove šake. Prstima druge šake, kao kandžama, otrgao je poklopac i podigao bocu ka ustima.
     Kedalion je, videći to, prigušeno opsovao i bacio se napred, povukao Ridovu ruku dole. Neka teška tečnost, po boji nalik na nedavno iskovano gvožđe, prosu se po njegovoj šaci. Rid se okrete, brže od Kedalionovih misli, dohvati ga, i tresnu ga kolenom u slepoočnicu, tako da Kedalion odlete preko laboratorijskog poda i zabi se u podnožje jednog radnog stola, sačinjeno od mnogobrojnih fioka. Kedalion ostade da leži tu gde je pao; u ustima je osećao ukus krvi, a u glavi video sve zvezde. Astrogacioni implanti u njegovom potiljku borili su se za reintegraciju. Paralizovan bolom, gledao je kako Rid ispija ostatak srebrnosive tečnosti.
     Praznu bočicu Rid je odbacio rukom koja se tresla. Kedalion sklopi oči: Rid je odjednom pogledao ka njemu i krenuo da mu priđe. Oseti kako ga Ridove šake hvataju za prsa pilotske svepokrivne odeće, trzaju gore i napred kroz crvenu izmaglicu, drmusaju. "Pogledaj me, kopilane!" Kedalion otvori oči, pravo u Ridovo mržnjom ispunjeno zurenje. "Ako još jednom, ikad, pokušaš to da mi uradiš, ubiću te, majkojebaču. Slomiću tvoj jebani vrat." Dohvatio je Kedaliona za donju vilicu, trgao je oštro na jednu stranu. "Čuješ me? Ubiću te!" Ispustio ga je, i Kedalion pade nazad na metalne fioke.
     Rid mu je već okrenuo leđa, najednom nesiguran na nogama. Oteturao se preko otvorenog prostora laboratorije, do pregrada. Uhvatio se oberučke za ivicu jednog radnog stola, klonuo na njega, pa na kolena; ali se i dalje držao, kao da mu život od toga zavisi. Mrmorio je neke reči, na jeziku koji je zvučao kao Sandi.
     Kedalion je ostao na podu, ošamućen i još previše ophrvan bolovima da bi ustao. Rida je gledao nerazumevajućim očima. Ako pokušaš to da mi uradiš... Koliko puta može čovek da se otruje i da umre? Osim ako ono maločas nije bio otrov. Ne otrov, nego nešto očajnički potrebno... U jednom trenu mučnog uvida, Kedalion shvati značenje svega što je danas video, i još ponečeg drugog.
     Rid se osovio na noge, udahnuo duboko, drhtavo, počeo da gleda oko sebe kao da mu nije jasno kako se ovde našao. Spustio je pogled u svoje dlanove: jedan sa urezanom opekotinom, drugi prazan. Praznu šaku je otvorio i zatvorio, opsovao tiho. Spustio se na kolena, počeo da prepipava pod, tražeći nešto. Tiho je uzviknuo našavši taj predmet, podigao ga, poljubio. Onda je seo na pod. Pognute glave, prigrlio je taj maleni predmet i počeo se njihati napred i nazad, kao da oplakuje nešto; njegovo telo potresali su jaki, neodoljivi grčevi.
     Kedalion, zureći, shvati da Rid plače. Posmatrao je to, sasvim zaboravljen; a Rid je oplakivao neki nerazumljivi gubitak. Najzad se Rid još jednom digao na noge. Nesigurnim koracima prošao je pored Kedaliona, idući ka vratancima kanala kroz koji se otpadni materijal baca u peć za spaljivanje. Tu je stao, otvorio šaku, i samo stajao i gledao u nju, dok su mu suze tekle niz lice.
     Kedalion se okrenuo, pokrenut prinudom, jačom od njegove volje, ali i saosećanjem. Pridigao se taman toliko da vidi šta leži na Ridovom dlanu. Ono što je video, u njegovim očima nije imalo nikakvog smisla: neka tamna grudvica, koju je nemoguće identifikovati; nešto kao komadić polomljenog štapa, a oko toga krug sjajnog metala. Prsten. Kedalion vide i sev svetlosti, eteričnu brilijantnost solijusa. Prsten... i prst, sa neke tamnopute ljudske ruke. Kedalion kliznu nazad i dole, gušeći se od gađenja. Video je sličan prsten ranije; štaviše viđao ga je svakodnevno, već skoro godinu dana. Rid ga je nosio na palcu. Nosi ga i sad; a ovaj drugi... Mundilfera.
     Okrenuo se da opet gleda, mrzeći sebe ali nemoćan da se tom porivu odupre. Rid je nežno skinuo prsten sa odsečenog ljudskog palca, rukama koje su toliko drhtale da je to jedva uspeo. Poljubio je, još jednom, mrtvi komadić svoje žene, i bacio ga niz kanal, u zrak za spaljivanje. U jednom bljesku, palac je nestao: prestao da postoji.
     Rid je digao ruku i dohvatio privesak sa solijusom koji mu je visio oko vrata. Otkinuo ga je. Privesak pade u njegov žigosani dlan; Rid ga osmotri, sa istom onom golom mržnjom koju je imao u očima kad je Kedalion prosuo deo njegove droge.
     U grozničavoj izmaglici uspomena, Kedalin vide kako je taj isti privezak izgledao kad je ležao u prašini, treperav pod suncem, u jednoj zadnjoj uličici u gradu Razumi; a kako su izgledali jednaki privesci oko grla jedne grupe nepoznatih ljudi u čijim očima je bila smrt... a kako na Mundilferinom grlu. Mundilfera, muški obučena, bez velova, gleda, a Rid sklanja sa njega taj pogled smrti pun...
     Ridova šaka se sklopila oko priveska, načinila pesnicu koja se, u trzajima gneva ili bola, lučno bližila kanalu incineratora... i stala, ne otvorivši se. I povukla se. Polako, nespretno, Rid je opet navukao privesak na lančić, pa i njen prsten posle toga. Zveknuli su majušno, srebrno, pri susretu. Stavio je lanac oko vrata i vezao čvor na njemu. Oči su mu sada bile suve.
     Podigao je glavu, i pogledom našao Kedaliona, svedoka još nemog. Vratio se k njemu; koraci su mu bili postojaniji, ali oči kao pustinja. Kedalion pokuša da privuče noge pod sebe, ali uzalud. Rid se sagnuo do njega i dotakao mu lice; izgledao je šokirano. Kedalion vide svežu krv, svoju sopstvenu, na vrhovima Ridovih prstiju koji su se odmicali. Rid je zurio u tu krv, maltene kao da ne veruje, zatim obrisao šaku o svoje svepokrivno odelo. Okrenuo se od Kedaliona Niburua, spustio se na kolena, zatim je sav klonuo napred: naprslo staklo njegove samokontrole najzad se raspalo, pod pritiskom Kedalionovog netremičnog pogleda. Rid pokri glavu, ne samo šakama nego celim rukama. "Bogovi, bogovi... ne... ne..." Pustoš čoveka nad kojim je izvršeno neizrecivo, apsolutno nasilje: između tih njegovih reči, crnina ogromna poput vakuuma između zvezda.
     Kedalion se nagnuo napred, potresen; njegove ruke želele su da pođu napred, da se pruže ka Ridu, ali on se tome odupre, i samo ih steže u pesnice. "Rid..." šapnu. Ali, zaćuta, ne znajući kako da dosegne čoveka koga je oduvek bilo nemoguće dosegnuti, pa i dotaći... čoveka koji je kao živa, sjajan a smrtonosan. Ne znajući kako da uhvati čoveka koji je oduvek hodao po iskrzanom konopcu zdravog razuma, razapetom iznad jame zaborava - sad kad je konopac presečen, i kad on pada... "Rid." Kedalion je opet izgovorio to ime, jedinu reč koja mu je dolazila na um a koja nije zvučala ili beznadežno neadekvatno, ili nepristojno. Tom jedinom, dokazivao je ovom čoveku, koji se na podu kraj njega skupio u fetalni položaj, da još egzistira neko po imenu Rid Kuleva Kulervo, da nije sasvim sam u šakama svojih neprijatelja. Ponovio je tu reč i po treći put, neodlučno.
     Rid je podigao glavu, najzad, oklevajući, spuštajući ruke sa nje. Zagledao se u Kedaliona očima iza kojih su se nastavljale noćne more. Ali jedna šaka je pošla, polako i neodlučno, Kedalionovoj ususret.
     Kedalion ju je uhvatio, zadržao; zatim prihvatio neočekivanu težinu, jer se mlađi i krupniji čovek neočekivano zanjihao i sručio uz njega, hvatajući se slepo, kao dete. "Rid", reče Kedalion opet, a onda, konačno: "Šta se desilo?"
     Rid se odgurnuo od njega, naslonio se leđima na fioke radnog stola, preneo svoju težinu na njih kao da je u malopređašnjem naporu posezanja istrošio svu svoju snagu. "Jaakola..." reče. Na trenutak, svetlost koherentnosti poče da se gubi iz njegovih očiju. Pritisnuo je šaku na usta, držao je neko vreme, pustio je da ponovo padne. "Mundilfera. On ju je ubio, mrtva je... mučio ju je do smrti." Okrenuo je lice na drugu stranu, prema kanalu aparata za spaljivanje otpada. Kedalion stisnu usne. Rid je sad pogledao u njega; grlo mu je radilo. "I rek'o je... rek'o je... da ja ne znam ko sam. Šta sam. Ja sam samo meso. Ona me je upotrebila, izbrisala mi mozak, ubacila um nekog drugog čoveka u mene... Nije mi jasno!" Stisnuo je pesnice; njegovim licem pošli su grčevi. Kedalion je čekao; posle nekog vremena, Ridovo disanje postade pravilnije, a oči se opet otvoriše.
     "Ko?" reče Kedalion tiho.
     "Mundilfera! Rekao je da me je volela..." Ridov glas se slomi. "Ali da sam samo meso."
     Kedalion odmahnu glavom. "Pa, lagao je. Da bi te najedio..."
     "Nije!" Reč - jauk. "Da li je tvoj život razumno uređen?"
     Kedalion se nasmeja. "Sada svakako nije, gazda..." Požalio je zbog tih reči odmah; Ridove oči potamnele su od košmara.
     "Mislim, da li se tvoje životne uspomene uklapaju međusobno!" ispljunu Rid, drhteći. "Prokletniče."
     Kedalion mu pruži šaku, preko koje se Ridova šaka steže čvrsto kao da se radi o životu i smrti. "Da", reče Kedalion postojano. "Razumno je uređen. Uklapaju se."
     "Moje ne", prošaputa Rid. "K'o da mi je neko bacio ručnu bombu u mozak. Ruševine... fragmenti... ne uklapaju se, nikako i nikako. Neke od njih su total-nemoguće. Radim u kosmosu, u vakuumu, bez ikakvog skafandra... Preskačem sa planete na planetu, a sve neki svetovi koji ne postoje; i to pravim zvezdanim brodovima, a ne onim našim novčić-brodovima. Tucam se sa nekim nepoznatim osobama..." Njegova šaka posegnu gore, dodirnu svežanj kristala koji mu je bio okačen o jedno uvo. "Nekada, davno, imao sam jedno ovo... i omogućavalo mi je... samo pomislim, i već sam stupio u razgovor sa nekim na drugoj planeti; ostvarim interfejs kao navigator; pristupim jednoj informacionoj mreži prema kojoj je sibilska mreža samo... samo..." Povukao je svežnjić, strgnuo ga sa uveta. "Večito pokušavam da pronađem jedan takav kristal, kakav sam onda imao... sve mislim, ako bih ga nekako pronašao, pozvao bih one, one... koji bi došli, izvukli me iz ovog zatvora od mesa, u kome su samo razvaline... Ali nikad ne uspe, zato što takav kristal još ne postoji, ili ne postoji više..." Digao je šake, zagledao se u njih kao da pripadaju nekoj nepoznatoj osobi. "Ilmarinen...!"
     Kedalion se ugrize za jezik, ne reče ništa.
     "Stvarno je tako!" Rid je razumeo izraz Kedalionovog lica, i šakom dočepao Kedaliona za prsa odeće, prodrmao ga, odgurnuo. "Nisam lud, nisam! Ja sam jebani genije; inače kako bih mogao znati sve ovo što znam? Pa, nikad školovanje nisam završio! Ko sam stvarno? Šta sam? Pokušavao sam... da pitam nju. Ali nisam uspevao da zapamtim pitanja. Ludeo sam od straha... a ona, zaboravi, zaboravi, samo mi je to govorila. Stavi usta preko mojih, ruke na mene, ovako... o, bogovi..." Njegove šake su pošle niz njegovu svepokrivnu odeću, onda se stisnule. Glava mu klonu napred. "I stvarno sam svaki put zaboravio... zato što sam bio samo meso."
     "Rid", reče Kedalion blago. "Čovek si. Ona je volela tebe."
     Rid otvori oči, diže pogled, pun razuma - gotovo sasvim zdravog.
     "Volela je tebe", ponovi Kedalion.
     "Ali je mrtva", reče Rid zgusnuto.
     Kedalion klimnu glavom, obarajući pogled.
     Rid pogleda, na svom žigosanom dlanu, oko koje mu je uzvraćalo zurenjem. "Verovatno nas sluša sada, taj..." Prekide, i pljunu, kao da ne može naći reči dovoljno ružne, dovoljno natovarene mržnjom i bolom. "Gledao me kako vičem, krvarim. Trzam lance..." Prošao je nesigurnim prstima kroz kosu mokru od znoja, pogledao ka onoj pregradi u kojoj je našao drogu. "Kazao je... kazao mi je da se neću ubiti. Ni pošiziti. Samo ću nastaviti, držaću sve delove na okupu, radiću sve što on hoće... zato što ću računati da, ako dovoljno dugo poživim, možda mogu naći način da mu se osvetim... ali, misli on, to mi neće poći za rukom." Rid podiže glavu. "Desiće se to!" povika on. "Ti si moje meso, ti trulo govno." Sklopio je šaku oko prstena i medalje koji su mu visili nad srcem. Glas mu se stišao do šapata. "Još nisi mrtvo meso, ali bićeš. Kunem se." Sad je iz Ridovih očiju opet gledao onaj čovek koga je Kedalion poznavao: gladan, ubilački nastrojen, savršeno racionalan.
     "Šta on od tebe traži?" reče Kedalion. "Pogon za trenutno preskakanje između zvezda?"
     Ridova usta su se iskrivila. "A-haaa... to za početak. Plazmu je on već uzeo, a verovatno i tvoju trifibiju zajedno sa zvezdopogonskom jedinicom unutra. Hoće da odgajam veće količine plazme, da bi ih on mogao prodavati. Govnarski posao. Nije to moj veliki zadatak... Al' kaže, kad bude pravi trenutak idemo na Tiamat..."
     "Na Tiamat?" reče Kedalion prazno. Sustiže ga shvatanje. "A, voda života."
     Rid klimnu glavom. "Tiamat", šapnu. "Voda života..." Pogled mu se gasio, um odlazio negde drugde.... kao da nije mogao ostati ovde, kompulsivno privučen izazovu da ostvari nemoguće.
     "A je l' možeš...?" upita Kedalion.
     Rid žmirnu ka njemu. Oči su mu se ispunile panikom, koja kao da je bežala nekud, i bolom: još jednom se setio gde je. Zadrža dah, pa ga ispusti dugim neravnim uzdahom. "Videćemo", reče, sležući ramenima. Podigao je ruku, i Kedalionovo izudarano lice dotakao nežno, kao što je već ranije bivalo. "Povredio sam te mnogo?"
     Kedalion je razmislio o tome. "Bilo je i gore."
     Rid je ustao. Sad se kretao, opet, elegantno. Ponudio je Kedalionu ruku da mu pomogne da ustane. "Niburu", mu, izbegavajući da ga pogleda u oči. "Sad znaš. Ne zajebavaj se nikad više sa mnom na taj način. Te ubijem,ej."
     Kedalion polako klimnu glavom. "Koja droga?" upita.
     "Ne pitaj", reče Rid. "Nema svrhe." Protrlja lice. "Hoću da spavam. Biće puno posla, sutra." Glas mu postade ogorčen. "Moram još mnoge odgovore da pronađem, pre nego što crknem..." Pođoše nazad, ka otvorenim vratima.
     Kad su prešli prag, Rid je naglo stao, uhvatio Kedaliona za šačni zglob, okrenuo mu dlan nagore. Pogleda mu u 'oko' na dlanu, pa u oči. "Uvek si mrzeo ovaj posao", promrmlja. "Što me ne ostavi, pre nekoliko godina, kad si imao priliku?"
     "Pa, ti mi ne bi dozvolio", reče Kedalion, naglašeno gledajući u Ridovu šaku koja ga je držala.
     Rid se nasmejao i pustio ga. "Mogao si ti da napustiš posao", promrmlja. "Nikad te nisam obeležio kao moje vlasništvo, na ovaj način. Jer, da si me dovoljno mrzeo, pobeg'o bi i žigosan." Izgledao je radoznao. "Imao si dovoljno razloga da me mrziš, imajući u vidu šta sam ti sve učinio. Zašto nisi otiš'o?"
     Kedalion se dodirnuo po dlanu, trznuo licem. Vlasništvo. "Ne znam, gazda." Opet je digao pogled, u Ridovu mračnu radoznalost. "Možda zato što, i pored toga što si me onoliko silno psovao a ponekad i udario, nijednom nisi izrekao ništa uvredljivo o mojoj visini."









26. KAREMOF: Pernateovo imanje
     U ovoj dvorani, jedan deo zida bio je uvučen i, između prozora, obložen draperijama; tu je stajao Gundalinu, patuljast u poređenju sa površinama prozora, koji su bili upola viši od njega. Uživao je u ovom trenutku samoće, mira, nekretanja. Pade mu na um da u poslednje vreme stalno zatiče sebe kako gleda kroz neke prozore. Zapita se šta li to pokušava da ugleda.
     Samo ovaj vidik, pomisli: pejzaž viđen iz Pernateove palate svakako vredi gledati. Zalazeće sunce ispisuje stazu rastopljene svetlosti preko daleke površine mora, kao da zove... On odjednom pomisli na Jezero vatre.
     Potisnuo je tu sliku iz uma. Nema on više nikakva posla sa Vatrenim jezerom. Taj deo planete Četvrte, nazvan Nakrajsveta, postaje samo jedna neugodna uspomena, za njega i za stanovnike planete. Onaj njegov čin očajanja, kad je hitnuo zvezdopogonsku vakcinu u Jezero, postigao je upravo ono što se Gundalinu bogovima molio: započeo je lančanu reakciju, koja sada postupno vraća Jezero pod kontrolu, tako da košmarni fenomeni u tom prostoru polako nestaju. Hegemonija će imati zvezdopogonske plazme u dovoljnim količinama; ako je bude koristila mudro, imaće je za čitavu večnost... uprkos Ridu Kulervu i njegovoj bratiji.
     Saznanje o tom uspehu pomoglo mu je da se oporavi od psihološkog udarca pretrpljenog kad je video ko je zapravo, i šta čini, taj Kuleva Kulervo... da se oporavi od ljutnje na samog sebe, što je bio tako slep, poklonio toliko poverenja jednom neznancu, što nije raspoznao da je Kulervo emocionalno labilni ubica i, kao što se naknadno saznalo, član Bratstva. Kulervo ne samo što je uspeo da iznese i Bratstvu preda uzorak plazme sposoban za dalju samoreprodukciju, nego je ukrao i jednu pravu, upotrebljivu zvezdopogonsku jedinicu: motor za preskok od zvezde do zvezde.
     Ali, iako je Kulervo izneverio Gundalinua, Bratstvo nije uspelo da omete napor Zlatne Sredine i drugih autentičnih ogranaka Kartografa da steknu vlast nad glavnom, ogromnom zalihom plazme... niti da ubije jedinog čoveka koji, u naučnom pogledu, sve ono što je Kulervo radio razume jednako dobro kao i Kulervo sam.
     Još od tog dana B. Z. Gundalinu se pitao zašto ga Rid Kuleva Kulervo nije usmrtio... skoro isto tako često kao što se pitao da li bi on sam, bez pomoći Kulerva, ikad našao rešenje za problem kontrolisanja plazme. Posle dužeg vremena uspeo je da poveže stvari: upravo brilijantnost Kulervovog uma učinila je da on tako dugo ne shvati šta je Kulervo zapravo. Kulervova genijalnost bila je tolika da Gundalinu nije uspeo da vidi ništa dalje od njihovog potencijala da zajednički postignu cilj koji su obojica tako žarko priželjkivali, svako iz svojih, drugačijih razloga... zanela ga je mogućnost da gleda tog genija u akciji, da sarađuje s njim, da učestvuje u tom čistom, uzvišenom stanju svesti, u stvaralaštvu. Posle svega, uprkos Kulervovom izdajstvu - uistinu, zbog njega - Gundalinua je javnost prihvatila kao heroja još većeg nego pre.
     Nije mu izmakla ironija tog ishoda, kao ni tajanstvenost Kulervove odluke da ga ipak ostavi u životu, sa svim znanjem koje ima. Gundalinu je već prikupio sve podatke koje je preko svojih veza u organizaciji Kartografa mogao prikupiti o poreklu Kulerva, ali te informacije nisu se mogle sabrati u logičnu celinu. Kulervo je bio čovek poznat pod nadimkom 'Majstor' u unutrašnjim krugovima Kartografa. Izvan tih krugova, bio je samo paranoično govorkanje, mračna legenda policijskih hodnika; a to mu je i dolikovalo, jer je bio verovatno najblistaviji um od Vanamoinena do danas. Govorili su da sam ja novi Vanamoinen, rekao je jednom prilikom sam Kulervo. Ali, po raspoloživim podacima, nije stekao gotovo nikakvo redovno obrazovanje. U Bratstvu je počeo kao član jednog od najnižih redova. Na planeti Samathi policija ga traži pod optužbom da je ubio svog oca. Navodno samo zbog svoje sirove genijalnosti uzdigao se kroz redove Bratstva, do jednog od ključnih položaja, iako još nije napunio ni dvadeset godina. Gundalinu nije verovao. Iz te jednačine, jamačno, nedostajali su neki elementi. Raspitivao se i dalje, nadajući se da će postaviti nekome, negde, ona prava pitanja, i dobiti odgovore koji su mu potrebni.
     Sa Četvrte je Kulervo nestao bez traga, iako je vlada Četvrte dala uzbunu i pokrenula potragu za njim. Službena verzija glasila je, da je Kulervo poginuo od dejstva nepouzdanih fenomena blizu Vatrenog jezera. Međutim isti oni privatni izvori koji su mu javili - prekasno - s kim je Kulervo zapravo povezan, dodali su i informaciju da je Kulervova trifibija uzletela do orbite i onda iščezla, praktično u isto vreme kad su njih dvojica imali svoj konačni sukob. Zato je Gundalinu jedino mogao verovati da je Kulervo, svojom divljom genijalnošću, našao način da pobegne iz klopke, da prinudi zvezdopogonsku jedinicu na infinitezimalno kratkotrajni skok do orbite, a zatim na sledeći, do neke zvezde. To bi značilo da Bratstvo sada ima zvezdopogonsku plazmu, pa čak i pogonsku jedinicu prema kojoj se mogu proizvoditi nove, identične. Znao je da će oni to postići, ako je Rid Kulervo na čelu njihovog projekta, za tili čas.
     Iz ovoga je sledilo da će Gundalinu, od momenta kad opet doputuje do svoje rodne planete Karemof donoseći drugi uzorak plazme, biti, još jednom, zarobljenik svojih dužnosti. Ovo predviđanje se ostvarilo. Evo, već godinu dana on je u prostoru Karemofa, a tek sad je stigao da sleti na samu planetu, da zakorači nogom po njenoj površini.
     Sva iole važnija industrijska aktivnost planete Karemof odvijala se izvan planete same, u cislunarnom svemirskom prostoru ili na površini dvaju meseca. Evo, pada mrak, a Gundalinu već vidi dugine boje koje će prožeti noćno nebo Karemofa. Kao dete, verovao je da su lepe. Ali čim je odrastao dovoljno da shvati o čemu se radi, rekli su mu da je to industrijsko zagađenje orbite. Tu cenu Karemof mora da plaća, ako hoće da zadrži svoju supremaciju u njihovoj zajednici planeta, Hegemoniji, govorili su mu - ali su govorili kao da je to nešto čime se treba ponositi. Ta saznanja su, njemu, upropastila lepotu neba. Nikada više nije mogao na isti onaj način da vidi te boje. To je, po Gundalinuovom sadašnjem uverenju, bio prvi korak na njegovom dugom putu gubljenja zabluda.
     Ipak, prijalo je, bilo je toliko mnogo prijatnije nego što je mogao i da zamisli, vratiti se na svet gde je rođen... i biti primljen sa dobrodošlicom u jednako dobro znani socijalni svet, u onu društvenu klasu u koju je rođenjem ušao. Posle bruke na Tiamatu, gde je pokušao samoubistvo, mislio je da taj svet neće nikad više ni videti, a kamoli se u njemu osetiti dobrodošlim. Međutim, evo, tu je: 'Časni komandant Gundalinu-eškrad-ken, tehničar drugog nivoa, heroj hegemonije', i tako dalje, i tako dalje.
     Sve ono što je doznao o sebi i o svom mestu u svemiru, tokom odsustva sa Karemofa, navodilo ga je na misao da verovatno nikad više neće ni želeti da bude deo tehnokratije - jer doznavao je o licemerstvu, krutosti, predrasudama i nepravdama tog društva. A ipak, stajati ovde, u ovoj dvorani, udisati njen bogati miris istorije, puštati da izvrsne harmonije Lanteilove umetničke pesme natapaju tvoja čula onom istom suzdržanom strastvenošću koju je i sam umetnik sigurno morao osećati kad je doticao kompleksne strune saridie...
     Gundalinu dotače zavesu, kliznu žuljevitim šakama niz svilenu senzualnost tkanine koja je istovremeno prohladna kao voda i meka kao dečja koža. Uzdahnuo je i pogledao te svoje šaketine. Nikad on ni jedan žulj nije stekao tokom svih onih godina života na Karemofu. Kruti mišići i šake otvrdle od rada, pa, to je nešto za niže klase, za ne-tehe i neklasifikovane, a nije za tehnokratsku elitu koja svojim superiornim umom vodi Hegišku ka budućnosti još svetlijoj. Zapita se: šta će se desiti sada, kad je realna budućnost sustigla Karemovce kao što je, ranije, sustigla njega. Naslućivao je da je sociopolitička ravnoteža Karemofa, i cele Hegemonije, krhka baš kao što je njegova, Gundalinuova, emotivna ravnoteža bila pre susreta sa zvezdopogonskom plazmom.
     Radeći sa plazmom i sa pogonskim blokovima, otkrio je kako malo znanja Karemovci imaju o pravoj tehnologiji, onoj koja je bila praktikovana u Starom Carstvu. Ponosili su se svojom tehnološkom nadmoći, ali zapravo su bili ponosni na svoje življenje u prošlosti, u jednom sistemu koji je postao previše udoban, zatvoren, samozadovoljan. Planovi za nebrojene inovacije mogli su se dobiti iz memorije sibilske mreže, ali, bez trenutnog putovanja između zvezda koje bi poslužilo kao katalizator, niko nije ni pomišljao da se tim planovima pozabavi, zato što je sistem i ovako radio dovoljno dobro; ljudi na vlasti su poverovali da imaju najbolji od svih svetova, najbolji koji je, uz nesavršen način međuzvezdanog putovanja, moguć. "Kad bude Milenijum", govorili su, misleći: kad neko otkrije trenutni transport iz orbite jedne zvezde u orbitu druge. I došao je Milenijum, ali sad jedino bogovi znaju kakve će sve promene to povući, u životu svih njih. Znalo se da u poređenju sa Starom Imperijom njihova Hegiška izgleda kao - i jeste - mala, feudalna trgovinska unija. Ali Stara Imperija je imala i neke svoje probleme, koji su se pokazali fatalnim...
     Svestan tako neizvesne budućnosti, čeznuo je da bude u mestima kao što je ova dvorana, prepuna osećanja stalnosti, tradicije, savršenog mira. Dotakla je njegove uspomene, i zadovoljila jednu potrebu u njemu, na način kako već mnogo godina ništa drugo nije.
     Od dana kad se vratio u blizinu Karemofa, proveo je svaki tren svog vremena gore, u svemiru, angažujući se u svim aspektima nove zvezdopogonske tehnologije, gde god je mogao da se uvuče; zato je i stekao novi, veoma dubok društveni uticaj, u čemu su pomogli i njegovi kontakti među Kartografima, i njegov prestiž.
     Pošto je sibilskim transferom, koristeći pojedine članove Kartografa kao terminal, obavestio lidere Karemofa o svom otkriću, oni su odmah počeli planiranje i konstruisanje brodova u kojima će ta nova tehnologija biti korišćena. Nalazili su i načine da prilagode hiljade postojećih brodova za novi pogon; sve to, pre nego što je Gundalinu uopšte stigao. Počeli su, štaviše, da rade i na novom naoružanju, za koje su odavno imali planove ali ne i svrhu, u vremenima kad su ostali svetovi Hegemonije mogli biti kontrolisani, realno gledajući, samo ekonomskim sredstvima.
     Rezultat ovoga bio je, da je Gundalinu, dolazeći kući, otkrio - sa olakšanjem i sa uznemirenjem - da novi pogonski blokovi i čitava flota već u izgradnji vrve greškama, konstrukcionim i funkcionalnim. On je prvi video stvarnu zvezdopogonsku jedinicu, radio sa plazmom, on je saznao stvari koje nijedan drugi Karemovac nije mogao saznati. Pa ipak, trebalo je da inženjeri i istraživači pribave besprekorne informacije, jer sibilska mreža im je bila na raspolaganju. Bilo je od ranije poznato da sibilska mreža proticanjem vremena počinje da se kvari - nimalo čudno, u jednom sistemu toliko drevnom; ali mnogobrojnost grešaka zapanjila je Gundalinua kad su mu istraživački timovi najzad pokazali svoje rezultate.
     Nije mogao ni da zamisli da bi informaciona mreža od koje zavisi cela Hegemonija mogla pretrpeti takav krah. Gledao je izraze lica ljudi oko sebe kad se diskutovalo o tome, i govorio sebi da bar sibilska mreža nije oblast njegove odgovornosti. On je došao da gradi svemirske brodove; ako su se potkrale greške, biće ispravljene. Eventualni problemi sa sibilskom mrežom samo znače da je neophodno raditi najvećom mogućom brzinom, za slučaj da se slom tog sistema zaista približava. Međutim, nastojeći da ovo objasni istraživačima i inženjerima, postepeno je shvatio da su problemi sa sibilskim podacima samo izgovor, zgodan za prikrivanje nedelotvornosti u radu, birokratskog zapetljavanja, i nedostatka radne discipline.
     Dolazeći sa Četvrte, nije očekivao da će tako nešto naći kod svog naroda. Istina ga je pogodila kao stasisno polje. Ali mukotrpno stečena nova perspektiva omogućila mu je i da osmotri okom izvanaša, 'čoveka-izvan', kako tehnokratija stvarno funkcioniše. Analogija sa stasisnim poljem nije bila loša.
     Priznavao je, ali samo sebi, pomešane emocije koje su ga obuzimale: gubitak lepih iluzija, žaljenje zbog onog što je propalo, bar kad je reč o njegovom narodu, o kulturnom nasleđu njegovog sveta, o njegovom sopstvenom ponosu... uskraćenost, i olakšanje, kad god bi pomislio na Lunu Svetlohodnu Letnju i na Tiamat. Svaka godina odugovlačenja značila je da će dolazak Hegemonije na Tiamat biti za toliko odložen; prema tome, Luna će imati više vremena da obavi posao koji joj je sudbina namenila. Ponekad je morao suzbijati u sebi želju da namerno usporava proces koji je sam započeo; jer, lako se moglo desiti da poveruje da bi baš tako najbolje poslužio onom simbolu koji su oboje poneli.
     U takvim trenucima prisiljavao je sebe da se priseti njenog lica - i načina kako je njen duh uspeo da ga dosegne kod Vatrenog jezera, ogrnut izmaglicom plave svetlosti. Uspomena na budućnost, obećanje nekih trenutaka koje će njih dvoje tek proživeti zajedno... i reči trebaš mi. Uviđanje da ona svakog dana postaje starija, on takođe... da je njemu prošlo već devet godina od kad su se rastali, a njoj čak šesnaest godina, na Tiamatu. Nije mogao verovati: tako mnogo! Godine kao da su se, na neki način, rastvorile, kao snegovi Tiamata kad se tope u proleće. Za sve to vreme, on nijednom nije video njeno lice, osim na jednom duhu; ali je razgovarao s njom dvaput, oba puta u sibilskom transferu, i to jednom kad je bio napola lud od vatreno-jezerskog delirijuma, a drugi put kad je upotrebio ženu po imenu Han kao medijuma, samo da bi Luni javio da je ostao živ. Ponekad se pitao da li se zavarava, da li se uporno drži za jedan san o ljubavi, da li je to ljubav koja nema prava da postoji, i koja zapravo nikad nije postojala. Pa ipak, sećanje na dane provedene sa njom, koji su bili jedno specifično mesto izvan vremena, prostor u kome je on bio više živ, i više stvaran, nego ma kad pre ili posle, bilo je sećanje živo koliko i slika njegovog sopstvenog lica u ogledalu; a ogledalo mu je svakodnevno pokazivalo nove borice oko uglova očiju, bore kojih pre devet godina nije bilo...
     Onda bi, opet, frustracija nadjačala čežnju, podbola ga na još beskonačnije radno vreme, vreme nadgledanja kako drugi rade, raspravljanja s ljudima, podešavanja. Sad je sarađivao ne samo sa vrhunskim istraživačima u svemirskim naseobinama, nego i sa inženjerima-praktičarima, i sa radnicima na licu mesta, u brodogradilištima. Uviđao je da su mu oni jednako bliski kao i njegova društvena klasa, štaviše da sa njima često postiže bolje razumevanje. Time što je pridobio njihovo poverenje i njihovu lojalnost, ostvario je merljive rezultate dvostruko veće nego učtivim sugestijama i brižnim modifikacijama u krugovima teha koji su nadzirali rad tih ljudi.
     S druge strane, njegovo olako zbližavanje sa nižim klasama dovelo je do protivljenja i nelagodnosti u nekim drugim krugovima, naročito političkim. Oduvek je bio svestan da sebi ne može priuštiti luksuz da uvredi sebi ravne, naročito imajući u vidu njegovu mutnu prošlost koja nikad nije u celosti zaboravljena mada je postala 'iz učtivosti nespomenljiva' među aristokratima koji drže vlast na Karemofu. Gundalinu je želeo da se vrati na Tiamat što pre je moguće upravo zato što je i vladajuća elita to isto želela, s tom razlikom što je njima bilo stalo da se što pre opet dočepaju vode života, dok je on rešio da tamo stigne kao čovek koji će imati političku moć, u meri dovoljnoj da utiče na događaje, da suzbija ono što se spremaju da učine tom svetu, tom narodu... toj Kraljici. Dovoljno vlasti da joj pomogne da spreči izrabljivanje. Jer ako u tome ne bi uspeo, značilo bi da je ceo svoj život delao samo da bi je konačno izdao...
     Okrete leđa prozorima i mutnim tačkicama zvezda koje su počinjale da se vide kroz svetlosne velove na sve tamnijem nebu. Među tim sazvežđima on ne bi mogao videti dvojno sunce Tiamata ni kad bi to pokušao; te dve zvezde sastavljene u par koji se okreće oko zajedničkog centra bile su preogromno udaljene, čak na drugom kraju jedne od nasumičnih vremeprostornih 'crvljih rupa' između pojedinih Crnih kapija tojest crnih jama. Hegemonija je u izvesnom smislu bila više imperija vremena, nego prostora; imperija svetova do kojih se, zahvaljujući Crnim kapijama, može stići za razumno dugo vreme, bez obzira što između njih u prostoru nema baš nikakvog smislenog odnosa. Međutim, predstojala je promena i toga.
     Trebalo bi da se presvučem, pomisli on umorno, pre nego što zabava iza onih besprekornih dvokrilnih vrata od srebrnog drveta postane uspomena, i to takva na koju počasni gost B. Z. Gundalinu jednostavno nije ni došao. Ovde je došao sa namerom da zataškava izvesne uvređenosti, da šarmira, da razoružava, da se dodvorava, da manipuliše ljudima najveštije što može; zahvaljujući višegodišnjoj birokratskoj gimnastici na Četvrtoj, njegove sposobnosti u tim stvarima bile su sada znatne. Znao je društvene šifre, znao je šta će polaskati kome; sad, kad su zvezdoplovi napredovali ubedljivije nego pre, njegov politički uspon biće ograničavan samo sposobnošću njegovog želuca da podnosi obilnu hranu i obilnu hipokriziju, njegovu sopstvenu. Ovo je prvi od intimnih ali velikih skupova ovde dole, na planeti Karemof, gde su i danas palate bogatuna, elite; kasnije će uslediti slični prijemi i u orbitalnim habitatima. Gundalinu je potegao čitavu mrežu starih familijarnih veza, a mnogi od tih srodnika su, sa svoje strane, bili sada maltene bolno žudni da obnove bliskost sa njim; jednako je angažovao i svoje veze u organizaciji Kartografa, sve da bi ovakvi skupovi uspevali. Ovo je tek početak...
     Verovatno mu je baš zbog toga bilo tako teško da savlada svoju inertnost, da se pokrene kroz ovu sobu i uđe u privatno kupatilo gde mu je uslužni kućni sistem ostavio svežu uniformu sa odgovarajućom pokoricom od svih prikladnih medalja, insignija, počasnih oznaka, činova, lenti, rangova, stupnjeva, uključujući i porodični grb koji nije ni video još od kako je krenuo od kuće. Strogo uzev, nema pravo da ga nosi večeras, zato što nije najstariji od braće i sestara u ovoj generaciji. Međutim, najortodoksnijim tehovima - a to su oni za koje je njemu najvažnije da steknu dobar utisak - porodične loze znače više nego ma šta drugo; grb će ih podsetiti da je njegova loza besprekorna.
     Odavno nije video ovaj grb. Jednako dugo nije se dogodilo da posluga, elektronska ili druga, čeka da ispunjava njegove želje. Palata Pernateovih ima jedan od najusavršenijih kućnih sistema posluge; trebalo bi da mu to bude zadovoljstvo, ali posle tolikih godina samostalnog nabavljanja i obavljanja svega što mu je potrebno, osetio se, sad, malo nezgodno u toliko uslužnom okruženju. Ipak, on podseti sebe da su to većinom usavršeni, odlično programirani servomehanizmi. Na Karemofu se ne dozvoljava da pripadnici najnižih i najviših klasa čak i razgovaraju jedni sa drugima bez službenog prevodioca; visokorođeni zaobilaze ovaj problem tako što poslugu za svoje palate proizvode u fabrikama. Ovi oko njega, koji se ponašaju prema njemu kao da je bog, nisu ljudi; baš dobro, jer neće nimalo zainteresovano gledati njegove zakrvavljene oči, njegovu ružnu neobrijanost, neurednost kose, izgužvanost njegovog radničkog svepokrivnog jednodelnog odela.
     Jednom rukom otvorio je odelo, drugom se počešao po boku, mreškajući nos. Pođe življe prema kupatilu koje ga je čekalo, znajući unapred da će voda imati tačno onu temperaturu i sastav koji njemu odgovara. Mirisi i isparenja lekovitih trava razbistriće mu glavu, mlaznici za masažu znaće tačno na kojim tačkama da deluju na njegovo telo bolnih mišića zamoreno putovanjem, tako da ga opuste i energizuju...
     Na drugoj strani prazne dvorane, međutim, vrata od srebrnog drveta se otvoriše iznenada, za trenutak puštajući unutra nalet vesele buke.
     Gundalinu se iznenađeno okrete. Neko je već zatvorio ta vrata, nedoličnom žurbom. On više nije bio sam. Žena koja se tako, na silu, ubacila, stajala je sad u tom kraju sobe i gledala ka njemu. Osvetljavajuća tačka zalepljena za dlan njene podignute ruke naglo obasja prostor koji je oko Gundalinua zapravo već bio utonuo u sumrak a da on toga nije bio svestan. Obasja i lice te neznanke koja je sad sa Gundalinuom bila sama u ovoj pustoj dvorani.
     "Uh..." Zurila je u njega; trenutna reakcija iznenađenja i nelagodnosti, zato što je primetila kako on u ovom času izgleda. Njen pogled bio je ravan, maltene bolno otvoren, ali u njemu nije bilo prepoznavanja. Ni Gundalinu nije znao ko je ona. Crte njenog lica bile su više impresivne nego klasične, ali on vide u njima snagu, humor, inteligenciju, i neočekivanu lepotu. Raskide svoju zagledanost u njene zlatnosmeđe oči, pred kojima kao da je bio sav providan; osmotri njenu frizuru pokrivenu mnogobrojnim biserima koji su, u dugim luminoznim niskama, uokviravali to lice i blago se pomerali pri svakom njenom pokretu. Na sebi je imala dugu haljinu od kadife crne kao noć, zatvorenu sve do grla, i okovratnik od bisera koji su, mnogobrojni, tekli u tu crninu kao zvezde koje se šire kroz kosmos sve dok se ne izgube u noći.
     "Ne bi trebalo da budeš ovde", reče mu ona, sa takvim smirenim ubeđenjem da se on i sam na trenutak zapita da li je to tačno.
     "Zašto ne?" upita on rasejano ali i razonođeno. Bilo mu je drago što nije banula nešto ranije, kad je pipao jednu prastaru, skupocenu skulpturu koja mu se dopala: osetio bi se kao lopov.
     "Zato što ne bih ni ja." Najednom se osmehnula; oči su joj blistale zavereničkim uzbuđenjem. "Potrebno mi je mesto gde ću biti neprimetna, sve dok ne stigne toliko gostiju da mogu da se izgubim između njih. Ti me nećeš odati, a?" To je zazvučalo maltene kao da nije pitanje; kao da ga je procenila jednim pogledom.
     "Što, je l' bi trebalo?" upita on neodlučno. Naklonom glave na jednu stranu pozva je da objasni.
     "Ja sam sasvim bezopasna", reče ona sa osmehom koji se postepeno punio blagom ironijom. "Uistinu. Ovde sam samo zato što želim da se susretnem sa slavnim herojem, komandantom Gundalinuom."
     On suzbi smeh neverice koji zamalo da mu izmakne, i zadrža neutralan izraz lica. Ako je ovo neka igra, nije sa njim; bio je siguran da ga nije prepoznala. "Pa, dobro", reče blago, maltene iznenađen svojom reakcijom. "Moraćeš da čekaš neko vreme, do tada. Piće?" Pokretom je pokazao ka jednom ormariću čistih linija koji se nalazio u blizini, na jednom stolu. Ranije su mu rekli da je unutra dobro opremljen bar.
     "Hoćeš i ti sa mnom?" Njen osmeh naveo ga je da se i on osmehne sa osećanjem zajedničkog učestvovanja u nekom blagom 'zabušavanju'. Klimnuo je glavom. "Nešto sasvim bezazleno, molim", reče ona. "Čula su mi i ovako prenadražena."
     Gundalinu pipnu jednu tačku na prividno solidnoj površini stola; ranije su mu ukazali na nju. Pod tim dodirom, uglačana tekstura drveta nestade, i površina stola se pretvori u displej na kome je orman poslušno nudio spisak svoje sadržine. "Piti, udisati ili apsorbovati: šta najviše voliš?" Pernateovi su imali na raspolaganju impresivni izbor supstanci za menjanje stanja svesti, i sve su bile savršeno zakonite.
     "Pa, da pijem, valjda." U njenom glasu krio se smeh dok mu je prilazila preko puste dvorane. "To kao postupak nije suviše aktivno, a ni pasivno."
     "Dobra poenta." Digao je pogled ka njoj. "Imaju i vodu života...?"
     Video je kako se na njenom licu odvija isti registar emocija kao i u njegovom umu: Imaju, ali ne onu pravu... Ipak, i imitacija je bila velika retkost. "O, da", reče ona tiho. "Da."
     Izgovorio je narudžbinu, gledajući ovu žensku koja se ležerno naslonila na sto, pored njega. Mirisala je na nešto egzotično i vrtoglavo; dok on, postade mu jasno, po svoj prilici smrdi na znoj. Međutim neprestano ga je obasjavala tim čudno privlačnim osmehom, i zavirivala mu u oči, nervirajućom neposrednošću. Spustio je pogled i digao ruku, prihvatio njenu šaku pruženu za učtivi pozdrav. "Drago mi je."
     Njegov dlan je dotakla maltene kao da se igra, svojom šakom iz koje se širila blaga svetlost. Zaplesaše svetlosti i senke zbog tog rukovanja. Kad je mislio da pusti ruku dole, ona oberučke dohvati i preokrete njegovu šaku, poče je osvetljavati i gledati, zatim bez gledanja prelaziti vrhovima prstiju po njoj, nesuzdržano, kao kad slepa žena pokušava da vidi. Zadrhtao je od tih dodira po osetljivoj koži. "Imaš žuljeve. Šake su stvorene da rade. Volim prave šake." Opet je preokrenula njegovu šaku, proučila njen oblik, dužinu i oblik prstiju. "Divne šake imaš."
     Pojavila su se pića. Povukao je ruku iz njenih ruku, iznenađen i malčice postiđen, i sa olakšanjem što sad ima izgovor da to prekine. Ponudi joj čašu odgajenu od sintetičkog safira, u čijim navojima je nemirno ležala teška srebrna tečnost. Ona je prihvati, a on podiže svoju u znak zdravice.
     "Za avanture", reče ona sa naglim, blistavim, širokim osmehom. Svetlost iz njenog dlana prosijavala je i čašu, dajući iluminaciju koja je izgledala magijski.
     "Ne", reče on blago, i odmahnu glavom. "Avanture su samo izbegnute tragedije."
     Spustila je pogled, razmislila. "Onda, za život..." reče, gledajući ga opet.
     Klimnuo je glavom. "Za život." Povukao je mali gutljaj tog pića kome su nadenuli ime 'voda života', osetio kako mu ono ispunjava glavu gorkoslatkim ukusom uspomena. Poslednji put kad je pio ovo piće bio je jedva nešto više od klinca; stanovao je još u očevoj kući, na imanju davnih predaka... Seti se svog doma, one lepote i mira tih predela; očevog glasa. Popi još malo, i seti se budućnosti, planete Tiamat, izvora prave vode života, i naglo, živopisno, Lune, one čije lice je bledo kao snežne ravnice bez kraja, ali telo toplo od života kad se uz njegovo telo stisne... Trećim gutljajem prisilio je svoj um na povratak u sadašnjost, u prezent, i svoje oči da registruju zapanjeno zadovoljstvo na licu ove elegantne neznanke koja stoji uz njega.
     Uzdahnula je. "O, dobro su mu ime dali."
     Osmehnuo se i još jednom klimnuo glavom. Posle toga, zajedno su uživali u jednom prostoru tišine, u činjenici, sa bojom krivice, da su jedno sa drugim. Najzad, on iz radoznalosti upita: "Šta, stvarno nisi pozvana na ovaj prijem?" Nije uspevao da primeti na njoj ništa zbog čega bi bila nedobrodošli gost. Pomislio je, pomalo se i čudeći samom sebi, da bi je stavio visoko na listu osoba sa kojima želi da provede ovo veče, ako bi sad o tome bio konsultovan. Žmirnuo je, primorao svoje oči da odlutaju sa njene face.
     "Nije da nisam pozvana." Podigla je glavu, i biseri su prošaputali nešto na njenom vratu. "Izričito mi je zabranjen dolazak."
     Zaustio je da joj postavi pitanje koje se, očigledno, samo nametalo, ali tad se začu kucanje na vratima od srebrnog drveta. Okrenula se, trgnuta; njeno lice odavalo je paniku jedva kontrolisanu.
     Gundalinu joj pokretom pokaza da ćuti i da se povuče u jednu stranu. On sam pođe pravo ka vratima.
     Pre nego što je stigao do njih, dvokrilna vrata se otvoriše. Stao je, žmirkajući, zahvaćen kao moljac poplavom svetlosti i buke. Hitrim upozoravajućim pogledom odmerio je mračni ugao iza levog krila vratiju, gde je sad njegova nezvana gošća stajala skrivena od pogleda. Desnu šaku je sklopila, tako da se od svetleće trake nije video ni zračak.
     "Izvinite, gospodine..." reče nova nepozvana gošća. Bila je obučena formalno, kao da je došla na zabavu, ali Gundalinu je primetio komunikator, diskretno pridodat njenoj odeći: to nosi osoblje obezbeđenja u ovoj palati. Pomakla se malo, pokušavajući da zaviri pored njega, u vrlo slabo osvetljene uglove dvorane.
     "Šta je bilo?" reče on. Osećao se nezgodno, kao uhvaćen, ali to se u njegovom glasu odrazilo, bar koliko je on sam mogao čuti, kao nestrpljenje.
     "Žao mi je što Vas uznemiravam, gospodine", reče ona, "ali javljeno mi je da je u ovu prostoriju ušlo neko neodobreno lice."
     "Ne od kad sam ja tu", reče on, zapanjen kako je lako laž izišla. "Pokušavao sam da uhvatim koji minut odmora..." Pokretom glave naznačio je zamračeni prostor iza sebe, kao da je to neko objašnjenje.
     "I niko, baš niko nije ušao?" Pogledala ga je onako kako je on sam, u svoje vreme, gledao podozrevane zaverenike.
     "Jeste neko ušao, samo na trenutak, da pita treba li mi nešto." Slegnuo je ramenima, čak i previše ležerno. "Možda se o tome radi."
     Klimnula je glavom, izgledajući kao da joj je laknulo. "Pa, da li Vam nešto treba, ser?"
     "Samo da mi bude dozvoljeno da se na miru operem i presvučem."
     "Naravno, gospodine." Opet je klimnula glavom, ukorena. "Postaraću se da Vas više ne uznemiravaju." Povukla se unatraške iz njegovog prisustva i zatvorila vrata.
     Gundalinu je odahnuo. U glavi mu se malo vrtelo. Žena u crnom je iskoračila iz senki i i otvorila dlan, puštajući svetlost još jednom u prostor oko njih.
     "Hvala." Osmehnula se, i zahvalno klimnula glavom, pri čemu je biserje opet zašuštalo na njenom vratu.
     Gundalinu zausti da naredi sobnim svetlima da se upale; ipak, uzdrža se, uviđajući najednom da više voli senke, tananu misteriju ove njihove male konspiracije. "Reci mi", reče on, "na osnovu čega si bila toliko sigurna da se možeš osloniti na mene?" U jednom trenutku pomislio je da je možda videla njegov sibilski privesak, ali to mu je sad bilo pod odećom; smatrao je da, u ovako slabom svetlu, nije mogla videti ni sibilski znak utetoviran ispod grla.
     "Imaš bistre i duboke oči", reče ona nežno. "Čim si me pogledao, videla sam da ti je duša stara."
     Malo je nedostajalo da se nasmeje, pomišljajući da su to stvarno gluposti; onda začu šta ona stvarno govori - hvali njegove pretke. U mladosti su i njega učili da pretke treba obožavati, i raditi kao oni. Ali, još nikad nije čuo da neko to na ovaj način formuliše. Umesto da se nasmeje, samo se osmehnuo.
     "Po tome sam osetila da ćeš biti častan čovek."
     Učinilo mu se da je ironična činjenica da je po njenom mišljenju 'časno' pomagati potpuno nepoznatoj osobi da se nepozvana utrpa na jedan ekskluzivni prijem. "Nikad ranije nisam ovako nešto radio", reče on. Međutim, jeste, uvide najednom. Na Tiamatu. S tom razlikom što sada njegov postupak zaista neće moći da izmeni istoriju jedne planete. Čak ni da izmeni tok njegovog života.
     Pognula je glavu, opet uz šapat bisera. "Onda reci ti meni, zašto si imao poverenja u mene."
     "Ne verujem da to mogu." Sklonio je pogled, nevoljan da čak i pokuša da to osećanje prenese u reči.
     "Možda zato što si osetio da ono što pokušavam da uradim jeste, uistinu, časno."
     "Može biti", progunđa on, gledajući je opet. "Znaš, nije potrebno da boraviš ovde kao ilegalka. Mogao bih da porazgovaram sa nekim..." Njega niko ništa nije pitao o listi gostiju - domaćini su, valjda, pretpostavili da on ima i važnija posla, što je bilo tačno.
     Ona je oklevala. "Ti si tehnokrat, a?"
     Klimnuo je glavom, pomišljajući da to nju, izgleda, iznenađuje. Ali, on zaista, ovako obučen, nije mnogo ličio na teha. Možda je pretpostavila da je neki najmljeni radnik.
     "Poznaješ li komandanta Gundalinua lično?"
     "Daaa", reče on. Nije mu bilo jasno zašto joj prosto ne saopšti istinu. Zar samo zato što u ovoj igri toliko uživa? "Od detinjstva."
     "U tom slučaju, nemoj. Hvala na ponudi. Ne bi bilo fer da kvarim tvoj položaj kod jednog takvog starog prijatelja."
     "Pa ne bi..." započe on, ali zaćuta, sećajući se šta mu je rekla neposredno pre nego što su bili prekinuti. "Reče li da su izričito zabranili, baš tebi, dolazak na ovu zabavu?"
     "Jesu", reče ona, sada sa manje pouzdanosti nego u ma kom drugom svom iskazu večeras; kao da žali zbog ovog priznanja, sada. Sklonila je pogled. "Pretpostavljam da je to naredio on lično."
     "Stvarno?" reče Gundalinu sa nevericom. "Pa, da li te on poznaje?"
     "Ne." Uzvratila mu je pogled; u njenim očima naglo se pojavio bes. "A kao što se vidi, i ne želi da me upozna."
     Gundalinu žmirnu, pitajući se iz kakvog to čudnog zavijutka društvenih skandala pada na njega, nezasluženo, ova krivica. Pomisli na svoju braću: nije li ova imala neke neprijatne kontakte sa njima? Ličilo bi na njih, da krivicu na kraju svale na njega. "Pa..." reče samosvesno, "on, čovek, nije bio ovde, nekoliko godina, znaš. Puno se i promenio..." Osmehnu se iskreno. "Bio je nepodnošljivi mali naduvenko, moram priznati, ali sad je postao maltene ljudsko biće, zaista. Ako je nastao neki nesporazum, on će želeti da ga ispravi. U čemu je bio problem...?"
     Odrečno je odmahnula glavom; maleni vodopad bisera zašumorio je istim takvim odbijanjem. Opet je sklonila pogled od njega. "Nije to ništa što bi trebalo tebe da angažuje... a i ne priča mi se o tome. Uostalom, neću da me po tome pamtiš." Ovog puta njen osmeh bio je pomalo tužan.
     Uzdahnuo je, rezignirano klimnuo glavom. "Onda ću morati da ti se izvinim i da odem da se presvučem, inače će umesto tebe, izbaciti mene." Žalosno pokaza, pokretom ruke, svoje prljavo svepokrivno odelo, zatim osvetljeni ulaz u kupatilo i garderobu. "Ti ostani ovde koliko god hoćeš, dok ti ne bude zgodno da se pridružiš žurki tamo."
     "Hvala ti." Njen osmeh se proširio. Najednom je pružila ruku ka njemu, iako je on već počeo da se okreće. "Ko si ti...?"
     "Nikakva imena. Sledeći put kad se vidimo, ponovi to pitanje."
     Njena usta su se otvorila, pa zatvorila. Ironičnim osmehom potvrdila je da će postupiti kako je rekao, i da ju je nadmašio u njenoj sopstvenoj igri.
     Gundalinu pređe u kupatilo, noseći napola punu čašu, ne dozvoljavajući sebi da se osvrne. Zaključa vrata za sobom. Okupao se, obukao svečanu salonsku odeću, preobratio se u blistavu senku samoga sebe. Popio je tobožnju vodu života iz safirne čaše, polako, uživajući u tome, nastojeći da se ojača za mukotrpne sate koji predstoje. Onda je izišao iz garderobe na druga vrata; nije hteo da pogleda u praznu dvoranu i uveri se da li misteriozna gošća u njoj još čeka.
     Iskoračio je pravo u blistavilo i raskoš palate Pernateovih, u pokretno more ljudskih tela; tu su se boje komešale kao ulje na vodi, muzika i glasovi ispunjavali su čula. Zatvorio je vrata iza sebe, ostao nepomičan, nastojeći da ostane i neprimećen dovoljno dugo da se može orijentisati i u sebi osetiti onaj napliv adrenalina potreban za suočenje sa gomilom. Nikad nije bio po prirodi ekstrovertan, a sada je shvatao da to nikad neće ni biti, ma koliko puta otišao na prijeme, ma koliko govora održao. Ulazak u prepunu dvoranu za njega će uvek biti kao naletanje glavom na zatvorena vrata.
     "Komandante!"
     Pogleda N. R. Vanua, svog glavnog pomoćnika, koji se materijalizovao iz gomile, tačno uz njega. "Vanu", reče on smeškajući se sa olakšanjem i uzvraćajući jednakim salutiranjem. Vanu mu je bio 'oficir za vezu' dok su pravili planove za ovo veče. Uzdao se u to da Vanu o ovom skupu zna sve ono što on sam ne zna.
     "Eto tebe", reče Vanu, na čijem su se licu videli vedrina i olakšanje. "Počinjao sam se pitati da li ti je dobro."
     Gundalinu, kome su te reči malčice zasmetale, baci pogled ka mladome čoveku, ali nađe u izrazu njegovog lica samo elan i zabrinutost. "Zabrini se ti šta mi je, kad primetiš da mi stvarno prija neki ovakav skup."
     Vanu ga pogleda, jedva skrivajući nerazumevanje. "Ali, mislio sam da ti je stalo do ovoga. Poštovanje koje se tvojoj lozi ukazuje večeras... sasvim zasluženo, dabome... ovaj, hoću reći, ovo je verovatno najsjajniji društveni politički događaj u poslednjih deset godina. Nikad nisam video takvo okupljanje, osim kad dolazi cela Skupština u posetu... Jesi li ikad imao susret sa Skupštinom?"
     "Imao sam." Gundalinu ne reče ništa više. Njegovo suočenje sa hegemonijskim skupštinarima bilo je u vreme njegove službe na Tiamatu. Njih nekoliko su tada maltene pljuvali po njemu, dobacivali su da je kukavica, neuspešni samoubica. Isto bi govorili i svi ostali večeras ovde prisutni, da su bili tamo, tada. On je verovao, u onim užasnim trenucima, da je njegovom životu kraj. Ipak, evo ga danas ovde: heroj Hegemonije. Možda neko od prisutnih zna za njegovu raniju bruku, ali slabi su izgledi da će iko smeti da je pomene... Duboko udahnu vazduh, uviđajući da su pluća već počinjala da ga bole.
     Pogleda opet Vanua, koji se zagledao preko glava gomile verovatno brojeći slavne face; izraz Vanuovog lica bio je u isti mah samozadovoljan, zasenjen, i sasvim lišen treme i stidljivosti... Gundalinu se podseti: takav je bio i on sam, pre deset godina. Vanu je, kao i Gundalinu, kao i svi u ovoj dvorani, čovek sa časnom porodičnom istorijom - mlađi brat J. M. Vanua, sada uglednog naučnog istraživača na institutu 'Rislen', inače Gundalinuovog školskog druga. Odabrao je, kao i Gundalinu, karijeru u Hegiškinoj policiji: česta profesija mlađih sinova koji, po krutim hegemonijskim zakonima nasleđivanja, moraju ići iz kuće u svet, zato što porodična titula i celo porodično bogatstvo idu najstarijem detetu.
     Čim se vratio, sreo se sa Vanuom - pamteći ga (mada to sebi nije priznavao) samo kao malo, cičavo, prilično nepodnošljivo prisustvo na periferiji mnogobrojnih iskrenih rasprava o modelovanju podataka, o fizici provodnika, i o smislu života. Međutim Vanu koga je posle povratka našao je oficir od karijere, sposoban, po činu već kapetan; odgovoran, simpatičan, i politički svestan, mada do neke mere konzervativan i sklon da deli ljude po društvenom položaju. Ali, Gundalinu je, na svoje žaljenje, morao priznati da mu i ostali Karemovci njegovog društvenog statusa, ili bar većina njih, sada izgledaju kao konzervativci skloni da ljude cene po socijalnom položaju. Barem je stekao, uz sve ostalo, i perspektivu potrebnu da shvati da se nije promenio njegov svet, nego on. Prvi susret sa Vanuom imao je u relativno egalitarnom okruženju, u dvorani jednog mesnog odbora Kartografa; odmah su se dobro 'uklopili' jedan s drugim. Njemu su bili potrebni asistenti na koje bi se mogao osloniti, a Vanu je brzo uspeo da postane nezamenljiv.
     "Komandante, eno su Pernateovi. Treba da te upoznam prvo s njima."
     Klimnuo je glavom, i dopustio da bude poveden, besprekorno graciozno, kroz mrmljajuću radoznalost gomile, u susednu prostoriju.
     Ova sala, treća, bila je čak i prostranija od prethodne, ali je imala istu strogu, gotovo monolitnu eleganciju. Zidovi su bili od neukrašenog čvorkamena, ispoliranog do staklastog sjaja. Čvorkamen je bio još jedno nasleđe Starog Carstva: nalažen je širom planete Karemof, u slojevima čiji preseci su davali čudne, fraktalne obrasce. Čvorkamen je nastao kao sedimentna stena, taloženjem umrle 'pametne materije'; skamenjivanje je nastupilo kao posledica vulkanske vreline koju je stvorila sama 'pametna materija' u svojoj kataklizmičkoj poludelosti. Najcenjeniji uzorci čvorkamena sadržavali su i čipkaste naslage kalcijuma, od ljudskih ostataka. Kompleksne krivine i matrice slične presečenim čvorovima podsetiše ga na plažu na obali jezera ognja. Gundalinu skloni pogled.
     "Gospodine", reče Vanu dodirujući njegovu mišicu, da bi privukao njegovu pažnju.
     Okrete se, vide da Pernateovi idu ka njemu i da se gosti diskretno pomiču u stranu da bi im otvorili prolaz. Prepoznao je oboje, lako: A. T. Pernate je istaknut u karemovskoj politici otkad Gundalinu zna za sebe. Viđao je to izduženo, pomalo sumorno lice na tridiju, a ponekad i na zabavama, pre nego što je otišao sa planete Karemof - ali uvek samo sa daljine. Tokom šesnaest godina realnog vremena, koje je Gundalinu proveo van Karemofa, Pernate je ostario samo malo, jedva primetno; ali i ranije se činilo da on uopšte ne stari, kao ni njegova žena. Njihovim brakom spojene su dve najbogatije i najuticajnije tehnokratske loze na planeti.
     Gundalinu je imao direktnije veze sa Pernateovom ženom, iako ne i susrete oči u oči: C. M. P. Jarsak je bila vlasnica većine deonica u brodogradilištima koja nastoje da stvore novu flotu bržu od svetlosti. Sad ga je gledala sa prepoznavanjem koje se na licu njenog muža nije zapažalo. Mnogi su govorkali da je njen um prava snaga iza sve većih uspeha njihovog zajedničkog poslovnog carstva, i da ona smišlja reči koje on posle izgovara na sednicama Saveta. Pošto je s njom više puta razgovarao, Gundalinu je uviđao da to može biti istina. Iz iskustva sa sopstvenom braćom bio je bolno svestan da prvorođeno dete teh-porodice, mada nasleđuje sve pare, pamet ne mora imati osobito jaku. Svejedno, nije bio voljan da potceni inteligenciju ma koga od Pernateovih.
     Pripremio se da izvede očekivani naklon, jer već su stali pred njega i Vanu je počeo formalno da ih upoznaje sa gostom. Vanu je bio rođak familije Jarsak, ne blizak ali ipak dovoljno blizak da se sad posluži porodičnim oblicima oslovljavanja i da razgovara sa domaćinima lako i udobno.
     Gundalinu se zadrža u poslednjem trenutku: Pernateovi su se prvi naklonili njemu, dajući mu na taj način veću čast. On je uzvratio naklonom i dotakao jedan, pa drugi pruženi dlan.
     "Velika čast, Gundalinu-eškrad", promrmlja Pernate.
     "Čast je meni, Pernate-sadhu", odgovori Gundalinu. Bile su to reči iskrenije od ijednih drugih koje je u poslednje vreme javno izrekao. U sebi je bio zadovoljan što je Pernate, od svih njegovih sadašnjih titula, izabrao baš onu koja kaže da je Gundalinu naučnik. Pošto je toliko godina govorio isključivo raznim stranim jezicima, Gundalinu je ponakad bio u zabuni kojim rečima da se obrati pojedinim sebi ravnim ljudima, na sandiju, u kome postoje komplikovani odnosi između raznih učtivih načina oslovljavanja; slično tome, maltene je, među van-Karemovcima, zaboravio razliku između ti i Vi u sandiju. Od povratka, međutim, često je morao da koristi Vi. Glavnina njegovih starih školskih drugova, sa kojima bi bio na ti, bila je sada daleko, među zvezdama: otišao je svako na svoju stranu. Večeras bi nekog od njih mogao videti, ali, najverovatnije, ne i prepoznati.
     "Izgledate veličanstveno u svojoj pravoj uniformi, komandante", reče Jarsak-Pernateova, odmeravajući ga pogledom od glave do pete, procenjujući njegov asortiman medalja, znački, traka i kresta, interesovanjem maltene grabljivičkim. "Mnogo je prijatnije videti Vas uživo..." Uzvila je obrve i osmehnula se.
     "Hvala Vam, Jarsak-bhai." Klimnuo je glavom potvrdno, pomalo ukočeno, lica ozbiljnog, ali upotrebljavajući njeno devojačko prezime, kao što se navikao da čini u razgovorima sa njom kao industrijalistkinjom. Ovo što se sad događalo bilo je jedna od neočekivanih posledica njegovog novog položaja: kad se pojavi u punoj paradnoj uniformi sa svim počasnim oznakama - ili, ponekad, ako samo izgovori svoje ime - žene sa kojima se nikad ranije nije sreo ili koje su ranije jedva znale da on postoji, počinjale su da ga svlače pogledom. To ga je postiđivalo više nego što mu je laskalo. "Čast je i olakšanje razgovarati u tako veličanstvenom okruženju."
     Pernateovi razmeniše pogled uzajamnog zadovoljstva, pogled u kome je možda bilo čak i međusobne simpatije. Oboje su na sebi imali uniforme koje su im bile pravo i dužnost, kao čelnicima važnih loza; ali nije se štedelo na prefinjenosti prilikom izrade tih uniformi, prilikom odabiranja boja i ukrasa; škrte linije ogrtača i pantalona pretvorene su u nešto unikatno i divno.
     Gundalinu je nastavio sa ćaskanjem, ali je osećao da njegov pogled bespomoćno preskače sa jednog perfektnog, mladalačkog lica i besprekorno obučenog tela na drugo; bio je nemoćan da prekine svoju začaranost. Spretno je odgovarao na pitanja o karijeri i otkrićima. Činilo se da svi na svetu žele da mu postavljaju pitanja te vrste; ali pomalo se iznenadio što čak i Pernateovi pitaju isto.
     U njegovom detinjstvu, porodica Gundalinu finansijski je dobro stajala: nastavak jedne besprekorne loze koja je tokom istorije Karemofa, nebrojeno mnogo generacija unazad, davala doprinose tehnološkom progresu. Međutim, ovi Pernateovi su bili baš bogati; toliko bogati da su mogli kupovati pravu vodu života. To su, sasvim nesamosvesno, dokazivali i svojim telom, a ne samo odelom. Pernate je bio star bar koliko Gundalinuov otac, koji se oženio pozno i koji je već bio star kad se Gundalinu rodio; međutim, izgledao je jedva malo stariji od Gundalinua samog. Pernateova žena izgledala je još mlađa; njena koža, boje mahagonija, zračila je iznutra sjajem, poprašena bledim pegicama ali skoro bez ijedne bore.
     "...a moja žena veli da napredujete veoma dobro, sa novim tehnologijama", reče Pernate.
     "Da." Gundalinu pogleda Jarsak-Pernateovu; ona mu je sad uputila profesionalni osmeh, lišen značenja, pun čelika. Njih dvoje su se mnogo puta sukobili zbog Gundalinuovog veoma oštrog stava prema greškama i zastojima u proizvodnji. "Bilo je nekih zastoja u postizanju željenog kvaliteta kod nove opreme, ali, sumnje nema, naša nova flota će biti stvorena, kao i baza za ugrađivanje zvezdopogona u sve ostale hegemonijske brodove, pre kraja ove decenije."
     "Što pre to bolje, a?" reče Pernate. "Moramo zadržati vodeće mesto u Hegemoniji, koje nam s pravom pripada - a i zadržaćemo ga, zahvaljujući svemu što ste Vi učinili. Osim toga, uspostavićemo stalnu vezu sa našom 'izgubljenom kolonijom', Tiamatom. Ne postajemo nimalo mlađi, znate." Nasmejao se, nemarnim podrazumevanjem čoveka koji je siguran da će njegov slušalac shvatiti šalu i imati istu tačku gledišta.
     "Služili ste na Tiamatu, u policiji Hegemonije, zar ne?" upita Jarsak-Pernateova.
     Gundalinu je klimnuo glavom, sad i sam izvodeći onakav osmeh bez značenja. "Sve do našeg konačnog odlaska."
     "To je sigurno bio izuzetan prizor. Da li ste posmatrali prinošenje Letnje Kraljice na žrtvu?"
     "Nisam." Oborio je pogled. "U to vreme bio sam bolestan, i ležao u bolnici."
     "Grozno, zaostalo mesto - sreća Vaša da niste tamo umrli." Odmahnula je glavom. "To bi bila tragedija za sve nas."
     Gundalinu ovo nije prokomentarisao.
     "Ovaj mladi Vanu mi kaže da ste izrazili interesovanje da uđete u politiku, kad zvezdopogonska tehnologija bude u celosti uspostavljena", reče Pernate.
     "Da, zaista sam to razmatrao." Gundalinu, ne skrivajući da je prijatno iznenađen, pogleda Vanua, koji se osmehnuo i oborio pogled. "Moja porodica, međutim, nikad nije bila aktivna u politici. Bojim se da ću morati tek da učim o mnogim procedurama..."
     Pernateov osmeh se proširio, kao što se Gundalinu i nadao da će biti. "Bilo bi mi veliko zadovoljstvo da Vam poslužim kao mentor. Kao što znate, o tom poslu imam znanje kudikamo veće od uzgrednog."
     Hvala vam, bogovi! Gundalinu se još jednom naklonio, da sakrije nedolični nalet oduševljenja koji se dizao u njemu. "Bio bih izuzetno zahvalan, Pernate-sadhu."
     "Onda morate dozvoliti da Vas Si-Em-Pi i ja povedemo do nekih od naših uticajnijih poznanika večeras. Bila bi sramota protraćiti ovakvu priliku na puko ćaskanje i obožavanje heroja. Da li ste razmišljali o vrsti službe u koju biste išli? Nešto u svetskoj vladi, možda, ili u Koordinacionom savetu Hegemonije. Čak ni sedište u Skupštini ne bi bilo nedostižno za čoveka Vaše reputacije i porodične prošlosti, ako bi neko bilo upražnjeno..." Dodirnuo je Gundalinua po mišici ruke, tim pokretom počinjući da ga vodi u jednom pravcu.
     Gundalinu se nasmeja sa blagim prizvukom neverice i odrečno okrete glavu. "Moje aspiracije su nešto bliže zemlji. Zapravo, pomišljao sam na nešto u sudstvu ili u spoljnim poslovima... zapravo, na mesto Vrhovnog sudije na Tiamatu, kad saobraćajne veze budu ponovo uspostavljene."
     Oči C. M. P. Jarsak-Pernateove, sjajne od kalkulacija, raširiše se sa iznenađenjem koje je izgledalo istinito. "Oče svih mojih dedova! Vi zaista želite da se vratite na taj zaostali, nesretni svet? Ali, rekoste da je malo nedostajalo da tamo život izgubite..."
     Nije se sećao da je išta tako rekao, iako je istina stvarno bila takva. "Možda baš zato želim da se vratim, bhai... Da nadgledam njegov razvoj u moderno društvo, koje će moći da bude partner u Hegemoniji i da joj daje svoj puni doprinos. Meni se čini da bi to bila vredna karijera, i to takva koja bi trebalo da potraje ceo jedan ljudski život..." Osmehnu se pažljivo; nije mu bilo jasno šta je ovim poslednjim rečima hteo da kaže.
     "Modernizovati one varvare?" Pernate odmahnu glavom. "Nesebično pregnuće, no usuđujem se reći, i beznadežan zadatak. Pokušavati uzdizanje jednog naroda koji praktikuje kanibalizam..."
     "Prinošenje ljudske žrtve, najvoljeniji", prekide ga Jarsak-Pernateova nežno. "Ne kanibalizam."
     "Svejedno", progunđa on, tonom kao da mu je nešto zasmetalo. "Bolje je prosto naći načine da ih u budućnosti efikasnije kontrolišemo, rekao bih ja. Na kraju krajeva, ta prokleta planeta je ionako gotovo nenastanjiva, osim za divljake. Jedino vredno što oni imaju za trgovinu je voda života."
     "Ali ona je, naravno, skupa kao otkup za cele svetove", reče Jarsak-Pernateova suvo.
     Gundalinu se ugrize za jezik. Vanu je i sad stupao uz njega, zureći u Pernateove kao da sluša glasove svojih predaka - a u nekom smislu ih i sluša, zaključi Gundalinu. "Utoliko više razloga ima da u vlasti bude neko ko će moći da nadzire bezbednost daljih isporuka", reče on, birajući reči pomno kao neko ko prstima dohvata krhotine stakla. Da bi video stazu Svetlosti jasno, govorio je narod na Četvrtoj, moraš hodati kroz senke. "Vrlo sam zainteresovan da preduzmem temeljito proučavanje vode života. Imam teoriju da ona možda funkcioniše zahvaljujući tehnovirusnom mehanizmu jednakom kao kod zvezdopogonske plazme. Dakle, sad kad se osposobljavamo za rukovanje njome..."
     "Mislite, mogli biste naći način za njeno veštačko reprodukovanje?" reče Jarsak-Pernateova, gledajući ga u oči maltene gladno. "Neograničeno snabdevanje...?"
     "To bih se nadao... Stvar je, svakako, u domenu mogućeg." Pojma nije imao da li je moguće ili nemoguće. Ali ako bi tim putam mogao da spase Tiamat, vredi pokušati... vredi i lagati, i...
     "Oprostite", prekide ih jedan glas, sa puno poštovanja ali ipak tonom koji ne dopušta ignorisanje. "Nisam mogao ne čuti Vašu diskusiju o Tiamatu, komandante Gundalinu."
     Gundalinu se okrete i nađe licem u lice sa jednim starcem krhkog izgleda u smirenoj ceremonijalnoj uniformi. "K. R. Aspundh", reče taj čovek, pružajući ruku.
     Gundalinu na trenutak dodirnu Aspundhov suvi dlan svojim; dobi utisak - veoma slab, jedva osetan - da ovog čoveka prepoznaje. Njegovo poznanstvo sa Aspundhovima bilo je minimalno, i davno; sad ne bi prepoznao K.R. Aspundha bez predstavljanja. Ali, javilo se nešto drugo; čudni sjajni komadić nasumične uspomene, u kome jedna meštanka po imenu Luna priča jednom policajcu, Karemovcu po imenu Gundalinu, kako je bilo kad je posetila njegov rodni svet: "...pa smo posetili K. R. Aspundha, pili smo lith, jeli ušećereno voće..." Ova vizija umalo da ga spreči da primeti kratki, skriveni znak prstom, koji mu je odjednom rekao zašto Aspundh ima smelosti da prekida ovaj razgovor. Aspundh je pripadao Kartografima. Gundalinuove oči su registrovale i sibilski trolisni privezak na Aspundhovim grudima, jedini vidljivi statusni simbol pored porodičnog grba. "Da", odgovori Gundalinu. "Služio sam tamo, nekoliko godina."
     "On želi tamo da se vrati, ako to možete zamisliti, Kej-Ar", reče Jarsak-Pernateova, koju ovaj upad u razgovor očito nije uvredio. K. R. Aspundh je bio tek prva teh-generacija u svojoj lozi; sve do njega, bila je to, neizbrisivo, non-teh loza...ali njegovog oca su posthumno digli u tehnokratski društveni sloj, zahvaljujući pronalascima u oblasti dalekodohvatnih elektromagnetskih senzora, koje je ostvario nezavisnim radom. Nije za života dobio zasluženo priznanje, ali su njegova deca imala koristi.
     Potomci višegeneracijskih tehnokratskih familija poštovali su K. R. Aspundha zbog sibilskog znaka koji je poneo, ali i zato što su oni sami doneli odluku da taj čovek zaslužuje poštovanje - po čemu se razlikovao od 'skorojevića', novih bogataša, ljudi koji novcem prokrče sebi put do visokog statusa na taj način što otkupe imanja, pa i pretke, uglednih ali osiromašenih visokorođenih. Koliko je Gundalinuu bilo poznato, Aspundh je bio stamenit podržavalac društvenog status quo-a koji ga je doveo ovako visoko. Ipak, Aspundhovo interesovanje za Tiamat teško da bi moglo da bude samo uzgredna radoznalost... "Da li ste ikada upoznali ikoga ko bi po svojoj volji napustio Karemof i proveo život na Tiamatu...?" upita Jarsak-Pernateova zbunjeno.
     "U odgovor na to mogao bih Vam dati samo jedno ime", reče Aspundh blagim tonom, bacajući pogled ka Gundalinuu. "A i to je bilo pre više godina."
     "Pa, da li se vratila, ta jedna?" upita Gundalinu, zahvaćen trenutkom dvostruke vizije.
     Aspundh ga pogleda iznenađeno. Njegov pogled postade odmeravajući, a lice bezizražajno. "Mislim da se vratila. Ali ona, dakako, nije bila Karemovka." Osmehnuo se vrlo malo. "Ja lično nikad nisam bio na Tiamatu, ali sam od tad očaran tim mestom, zato što sam se pitao šta ju je tako jako obuzelo u vezi sa Tiamatom."
     "Planeta je to koja vam nekako uđe pod kožu", reče Gundalinu, osećajući da slabašni osmeh okreće nagore krajičke i njegovih usana. "Uvek sam želeo da vidim to mesto, kad sam bio mlad."
     "Gde boravite dok ste na Karemofu, komandante? Na imanju Vaše porodice?"
     "Ostaće kod nas", reče Pernate. "Je li tako, Bi-Zi? Mogu Vas zvati Bi-Zi...?"
     "Svakako." Gundalinu klimnu glavom, a njegov osmeh se raširi, jedva prikrivajući iznenađenje. Zapita se da li je Vanu ovo o odsedanju zaboravio da mu kaže ili je samo zaboravio da je čuo. Baci pogled na Vanua, čiji izraz lica je pokazivao izvesnu dezorijentisanost.
     "Onda Vi mene zovite A-Te", reče Pernate, a njegova žena, kao eho: "Si-Em-Pi..." Činilo se da Pernateovi, kad odluče da se zainteresuju za nekoga, ne zastaju na pola puta. Udahnuo je duboko; podsetio se da taj, koga oni primaju u svoj život kao da usvajaju nekakvo siroče, nije Bi-Zi Gundalinu, čovek njima sasvim stran, sa prošlošću koja bi im bila odvratna i sa planovima za budućnost koji bi njima izgledali izdajnički, već čovek-slika, heroj Hegemonije, svetlucava ljuštura obložena slavom, blistava dovoljno da zaslepi čak i njih. Jaši na tome. Samo jaši.
     "...dakle nije tako daleko", govorio je Aspundh. "Uviđam da je Vaš vremenski raspored sigurno izuzetno tesan, Gundalinu-ken", titula koja je isticala da je Gundalinu sibil, "ali možda biste mogli naći prostora za jedan tihi ručak u mojoj kući? Veoma bih voleo da sa Vama opširnije porazgovaram o našim zajedničkim interesovanjima."
     "Hvala Vam, Aspundh-ken." Gundalinu klimnu glavom, shvatajući šta leži u očima staroga čoveka. "Vrlo rado." Pogleda Vanua. "Vanu, da li biste Vi to zakazali, molim Vas?" Osmehnu se izvinjavajućim načinom. U njegovom životu kao da više nije bilo prirodnog prostora za disanje, nimalo.
     Vanu klimnu glavom, izgledajući u isti mah iznenađeno i pomireno sa nevoljom. "Da, komandante."
     "Urediću to sa Vašim pomoćnikom." Aspundh se elegantno naklonio, kao da oseća rastući nemir svojih domaćina. "Znam da su svi ovde željni da se upoznaju sa Vama."
     Gundalinu priguši svoju radoznalost i dopusti da ga vode dalje kroz gomilu, od jednog do drugog upoznavanja, polako odmičući iz jedne dvorane u drugu. Uvideo je, sa svojevrsnim iznenađenjem, da zapravo sve to počinje da mu prija; jer, po prvi put, narod sa kojim se morao susretati bio je njegov narod - onaj koji govori njegovim jezikom, i to ne u figurativnom smislu nego bukvalno, sandijem - narod koji izgleda isto kao on, ponaša se isto kao on, na predvidljiv način reaguje na njegove šale i priče. I ne samo na predvidljiv način, nego, čak, oduševljeno. Poznanici novi i stari, najbolji i najpametniji ljudi, oni kojima se celog svog veka divio, sad su bili svud oko njega, i iskazivali svoje divljenje prema njemu. Pa, najposle, ne baš nezasluženo, jer on je to divljenje mnogo čim zaslužio. Sad je mogao da dozvoli sebi da to potvrdi, mogao je dozvoliti sebi da počne da veruje da je odista oprao svoju bruku u očima svog naroda.
     Vanu im se posle nekog vremena ponovo pridružio, i oslobodio Gundalinua obaveze da pamti imena i odrednice uz svako lice koje pred njim iskrsne; podsetio ga, štaviše, na čudni kratki susret sa K. R. Aspundhom. Neupadljivo uze od Vanua kalendar obaveza, i u njemu nađe i termin za večeru sa Aspundhom, sada zakazanu. Pojede još jedno pecivo, osluškujući tiho podsećanje u svome mozgu da ništa nije onako kako izgleda.
     Prohladni, tečni akordi muzike kretali su se sa njim, kao osećaj lagodnosti, iz dvorane u dvoranu. Ta muzika bila je svaki put druga, jer je u svakoj sali bila druga grupa muzičara, sa drugim instrumentima - a ipak, neprestano ona muzika koju je pamtio iz mladosti, klasika sa skrivenom matematičkom strukturom u refrenima i kontrapunktima, u skladu sa onim što je u školi učio. Muzika je opipljiva verzija jednog oblika matematike, to je uvek tako u svetu tehnokratske klase, i uvek ih podseća, elegantno, na njihovo mesto. A hrana, piće, u neprestanom cirkulisanju kroz masu - pokretna gozba, sve ono najbolje i najomiljenije iz njegovog dečaštva, divno spremljeno, izvrsnog izgleda, njegovim pojačanim čulima čak i ukusnije nego što je zapamtio.
     Palata porodice Pernate bila je dekorisana sa istom neumoljivom usavršenošću kao i sami Pernateovi; nameštaj je sav bio u nekom stilu za koji je Gundalinu pretpostavio da je najmoderniji, zato što nigde nije video nijedan komad nameštaja u stilu koji je on pamtio. Po dvoranama su bila ogromna ostrva niskih modularnih sofa, u jakim ali prefinjenim kombinacijama boja, i stolova, u obliku ravnih debelih ploča koje su verovatno sadržavale skrivene funkcije koje on nije mogao ni zamisliti. Na zidovima od poliranog kamena nije bilo nikakvih ukrasa, osim pojedinih predmeta koji su imali upotrebnu funkciju. Bilo je, na kamenim pijedestalima između ostrva sofa, i umetničkih predmeta, ali su svi bili istorijski: arheološka blaga, ostaci stare imperijalne slave. Ukupan izgled ogromnih dvorana bio je impresivan ali uzdržan i strog, maltene monolitski, čak i kad su bile zakrčene telima, kao sad. S vremena na vreme postajao je svestan da njegove oči tragaju za onom misterioznom ženom, ali da je ne pronalaze. Nadao se da će je naći pre završetka ove večeri; sa zadovoljstvom krivca očekivao je taj susret.
     "Oh", reče Jarsak-Pernateova pored njega. Jedan sjaktavi robot-poslužitelj upravo je promrsio njoj u uvo nekoliko reči, koje niko drugi nije mogao čuti. "Mislim da će sad početi naša večerašnja zabava. Rezervisali smo za Vas najbolje mesto za gledanje. Nadam se da volite umetnost." Uzela ga je za ruku.
     "Veoma", reče on. "Iskreno govoreći, nisam imao mnogo prilike da je gledam, poslednjih godina."
     "Večeras ćete imati priliku ne samo da je gledate, nego i više od toga, da interaktivno učestvujete u njoj..."
     Osmehnuo se, zaintrigiran, a ona ga je već vodila kroz setni dah jednih vrata, van, na jednu popločanu ravan pod otvorenim nebom.
     "Bi-Zi!"
     Njegov osmeh naglo nestade. Okrenuo se, zapiljio preko strujećeg plesa gomile. Zamalo da opsuje, ali se na vreme dosetio gde je, i progutao te gorke reči kao da su izbljuvci. "Izvinite, moram ići, Si-Em-Pi", reče Jarsak-Pernateovoj i ostavi je samu. "Vanu", reče zatim, stišavajući svoj glas, za šta je bio potreban napor. "Šta će oni ovde?"
     "Koji oni?" Vanu je pokušavao da gleda za njegovim pogledom.
     "Moja braća." Gundalinu je osećao da se svi mišići u njegovom telu zatežu, kao da će ga neko sledećeg trenutka napasti: gledao je kako njegova dva brata nalaze svoj neminovni put ka njemu.
     Vanu je registrovao taj odgovor, zatim bez razumevanja pogledao u Gundalinua. "Vaša porodica, gospodine? Zar niste želeli da oni budu ovde?"
     "Nisam", reče on blago. "Nisam želeo da budu ovde. Neću da budu ovde. Oni..." Oni su pokušali da me ubiju. "Ne slažemo se."
     "Baš mi je žao, komandante." Vanu je odmahnuo glavom; izraz njegovog lica bio je uhvaćen između nelagodnosti i radoznalosti. "Ali to su Vam jedini bliski rođaci, koliko znam...? Vaš najstariji brat je glava porodice Gundalinu. Nismo mogli, zaista, da ih isključimo, ako hoćemo da ovaj prijem bude..."
     Gundalinu mu je pokretom ruke naznačio da zaćuti, zato što im je prilazila Jarsak-Pernateova, sada sa svojim mužem. "Je li sve u redu, Bi-Zi?"
     "Da, sasvim", odgovori on, malo prenaglo.
     "Biiii-Zi." Njegov najstariji brat, H. K, stigao je prvi do njega. H. K. je uspeo da povrati svu onu, znatnu, telesnu težinu koju je Nakrajsveta bio skinuo s njega. Na sebi je imao korektnu porodičnu uniformu, skrojenu labavo, sa pomno raspoređenim naborima, da bi gojaznost i mlitavost njegovog tela bili što manje upadljivi. "Bogovi, ovo je kao čudo. Ti si se vratio kući, porodica je opet na okupu. Ne mogu ti opisati koliko sam ponosan što ovo veče delim sa tobom..." Nastavio je da lupeta koještarije, pritiskajući Gundalinuov dlan - podignut više u znak odgurivanja od sebe, nego u znak pozdrava - prejako. Gundalinu je gledao kako bratovljev pogled dotiče njegov šačni zglob, kako neupadljivo proverava ima li tragova ožiljaka koji su se svojevremeno tu nalazili i bili njegov žig gubitka časti. Ali ti ožiljci više nisu postojali, kao ni iluzije koje je možda nekad imao o relativnim vrednostima života svoje braće i svog.
     Iza H. K-a se, kao senka, dovukao S. B, njihov srednji brat. Gledao je Gundalinua sa odmerenim ćutanjem koje je bilo suprotnost H. K-ovom prolivu dobrih želja.
     "S. B..." reče Gundalinu, uz kratko klimanje glavom. Ovog puta nije čak ni digao ruku na pozdrav.
     "Kako si, bratiću?" progunđao je S.B. niskim tonom. Oči su mu bile žive od zavisti.
     "Potpuno sam se oporavio, hvala na pitanju", reče Gundalinu, uzvraćajući na ogorčeno hladni pogled istom merom. Ožiljci koji su zbog bratske izdaje ostali u njemu, posle povratka sa Nakrajsveta, bili su mnogo teže izbrisivi od one štete koju je svojevremeno naneo sam sebi.
     "Vidim, vidim", reče S. B. tiho. "Mnogo je to dobro za tebe. Poneo si porodični grb večeras, a? Malo preuranjeno."
     Gundalinu se okrete na drugu stranu, da izbegne S.B-ove oči; H. K-ovo slugeranjsko nagvaždanje konačno je, milosrdno, prestalo. "Dobro je... vratiti se", reče Gundalinu. A čak i sa tim šupljim rečima morao se boriti; jer još ne beše postao dovoljno vešt lažov da pokuša reći nešto ličnije. Predstavio je, kao od bede, svoju braću Pernateovima, zato što bi izbegavanje da to učini bilo ne samo društveno nezgodno, nego i neobjašnjivo. Pernateovi su već izgledali kao da im je neprijatno, a Vanu kao da vreba imaju li njegova braća neko skriveno oružje.
     "I vi se sad prvi put vidite, otkako ste otišli sa Karemofa?" upita Jarsak-Pernateova, sa blagim zaprepašćenjem. "Zar niste čak otišli ni u posetu svetilištu vaše porodice, da iskazujete divljenje svojim precima?"
     Oborio je pogled. "Bojim se da sam zanemario svoje dužnosti, Si-Em-Pi", reče on tiho. "Nisam, još od dolaska do Karemofa pa sve do danas, čak ni sleteo na planetu samu. Hitnost naših poslova 'gore' uzela mi je svaki trenutak vremena, do sad. Bio je to... težak previd, kao što ispravno zapažate." Dok je to govorio, shvatao je da je istina, sramotna istina - uviđao i bolan, neodbranjiv splet razloga zbog kojih nije dopustio sebi čak ni razmišljanje o poseti, do sad. Jedan od tih razloga, i to ne najmanji, bejaše fakt da njegova braća kontrolišu porodično imanje, na kome leže posmrtni ostaci svih njihovih predaka, pa i njihovog oca koji je za vreme Gundalinuovog odsustva umro. "Ispraviću to, najranije što bude ljudski moguće." Pognuo je glavu u znak potvrde.
     "Si-Em-Pi", reče Pernate prekornim tonom.
     Gundalinu opet diže glavu; vide da se ona osmehuje sa nečim što je prvi put izgledalo kao žaljenje, ili iskreno saosećanje. "Molim Vas", reče ona, "dozvolite da se izvinim ja, a ne Vi. Nije na mestu da Vas kritikujem, imajući u vidu da Vas je nesebično služenje našem narodu maltene onemogućilo da živite."
     "Pođimo, Bi-Zi, zabava će početi bez nas ako se ne potrudimo da stignemo", reče Pernate, "a ja mislim, tako mi mojih svetih predaka, da smo je platili toliko, da sad ne treba ni minut da propustimo. Povedite svoju braću. Siguran sam da imate mnogo toga da sustignete."
     Gundalinu klimnu glavom, nemoćan da odbije; znao je, i bez osvrtanja, da su iza njega braća rešena da ga ne ostave samog. Domaćini ga povedoše do mesta koje je bilo rezervisano za njega, među gostima koji su strpljivo stajali ili čučali na zapanjujuće raznovrsnim starinskim naslonima, sedištima, i drugim osloncima; sve je to bilo prekriveno jastučićima, i raspoređeno po širokom prostoru fraktalno prošaranog kamena.
     U sredini te okupljene mase bio je otvoreni prostor, i na njemu jedan sanduk, sasvim običnog izgleda; činilo se da je ručno izrađen. Iznad glava publike videla se aurora nastala zagađenjem orbite, kao simfonija boja zatalasanih preko savršeno vedrog jesenjeg neba. Kroz Gundalinuov um proleteše pomisli na druga neba - na jedno nebo po kome su okačena raznobojna svetla, u onom njegovom možda-snu tokom prijema u unutrašnju realnost Kartografa; i na ćilibarno žarenje neba Tiamata. Vazduh je bio svež, oštar, ali prijatan; iščekivanje oko Gundalinua maltene opipljivo; noćno-cvetajući afezijum, 'cveće nestanka', punio je njegovu glavu prodornim mirisom nostalgije.
     Ali, nostalgija se neugodno ugurala u realno vreme: njegova braća su posedala na ukrašenu klupu, uz njega. Servo-robot mu ponudi, sa poštovanjem, jedan komplet uređaja koji se stavljaju na glavu, izrađen tanano, filigranski - i to je umetničko delo, pomisli on - i nabroja zujkavim glasom instrukcije za upotrebu.
     "Umetnica se bavi biohemijskim vajarstvom. U tom polju, verovatno je najslavnija", reče Jarsak-Pernateova, kao da je i ona spremila kratku lekciju za njega. "Njena dela su interaktivna, a ne predprogramirana; kažu mi da je to izvor njene izuzetne popularnosti. Ona ih naziva 'raspoloženjskim komadima'; navodno, svaka tvorevina odražava emocije korisnika, tako da je uvek u skladu sa trenutkom, dakle, uvek zadovoljavajuća."
     "Tako nešto bi zahtevalo programe koje bi bilo izuzetno teško pripremiti", reče Gundalinu.
     "Da, kažu mi da je tako. Ta vajarka ima nekoliko diploma i naučnih titula u raznim prirodnim naukama, iako je samo umetnica", reče Jarsak-Pernateova. "Mi pomažemo umetnost kad god možemo; oduvek sam verovala da čovek ne može biti zaokruženo ljudsko biće ako se ne interesuje i za netehničke oblasti... ali, nastojimo da podržavamo samo umetnike koji pokazuju naročito jak smisao za dizajn, ili za imaginativnu upotrebu tehnologije."
     "Čini se da imate razvijen osećaj i za antikvitete", reče Gundalinu, pomišljajući na umetnička dela koja je video izložena dok je bio unutra, u palati.
     "Oh, da. Tradicionalna statička umetnost interesantna je poglavito zbog toga što daje osećaj istorijske perspektive, zar ne?" Ona slegnu ramenima. Najednom se zapitao da li je ikada ičemu u svojoj kući uputila više od jednog površnog pogleda. Svaki osećaj za pravu istoriju bio je pokopan u toj kući odavno.
     "Da li je kreatorka večerašnjih radova prisutna? Kako se zove?" Zapita se da li je to neka osoba čije ime je čuo pre svoga odlaska sa Karemofa. Vide da Vanu nešto mrmlja Pernateu, iza nje.
     "Nije bila u mogućnosti da prisustvuje", reče Pernate, jednim potezom zaključujući i prekidajući razgovor, na način koji kod Gundalinua izazva izvesno čuđenje.
     "Zove se Netanjar", reče S. B. najednom, kiselo. "Prepoznajem njen rad. Ona je ta u čije ruke je palo naše imanje, Bi-Zi, i ostalo njeno sve dok ga ti nisi vratio. Nije čudo što ovde nisu hteli njeno prisustvo."
     Gundalinu se okrete, na mestu gde je sedeo. Gnev i poniženje su mu goreli na licu kao šamar.
     "Ćuti ti tamo, Es-Be", reče H. K. tiho. "On neće nikad..."
     S. B. je frknuo, i sleganjem ramena zbacio sa sebe šaku koju je H. K, kao upozorenje, bio položio na njegovo rame. "Što da ćutim? Ako oni imaju tako loš ukus da unajme baš nju da večeras izlaže svoje radove ovde, zašto ne bih ja ispoljio isto tako loš ukus, i pomenuo to? Svi smo mi ovde prijatelji..." Na Gundalinuovo spaljujuće zurenje uzvratio je pogledom praznog ruganja. "Je l' tako, bratiću?"
     "Ako ćete nas izviniti, Bi-Zi..." reče Pernate, vidno nezadovoljan. "Moramo se pridružiti onim časnim rođacima Si-Em-Pi koji su tamo, s druge strane, i moramo provesti izvesno vreme s njima, inače će oni biti neoprostivo uvređeni. Osim toga, siguran sam da imate mnogo da pričate s Vašom braćom... Ali kad se svi smeste, molim Vas da Vi prvi upotrebite naglavni aparat, i da počnete, za sve nas, ovu razonodu."
     Gundalinu pogleda dole, na dijademu filigranskog srebra koja mu je bila u šakama. Osećao je poglede svoje braće na sebi. "Sa oduševljenjem. Hvala Vam mnogo", reče, sa glupo-praznim osmehom. Pogledom isprati Pernateove, koji su otišli kroz gomilu koja se još slegala; sa sobom su diskretno povukli i Vanua. Vide da Pernate nešto govori svojoj ženi i pokretom ruke pokazuje tu umetnički izrađenu škrinju na sredini praznog prostora. Zapita se kako je, u ime hiljadu predaka, moguće da su domaćini izabrali baš umetnicu koja je u tako bliskoj vezi sa poniženjem njegovog porodičnog imena. Čvrsto je verovao da to nisu učinili namerno. Ali, ako ranije nisu znali za njegove porodične nevolje, sac svakako znaju. Da je samo S. B. držao svoja prokleta usta zatvorena...
     "Kol'ko dugo ostaješ ovde dole, Bi-Zi?" upita H. K, pored njega.
     "Ne duže nego što moram", odseče Gundalinu, ne gledajući ih. Osećao je ironiju činjenice da jedini ovde prisutni ljudi kojima treba javno da se obraća ličnom zamenicom ti jesu upravo ova dvojica sa kojima oseća najmanju bliskost.
     "Dobrodošao si na imanju", nastavi H. K, trapavo i nepodnošljivo. "Mislim, ak' 'oćeš da posetiš očev pepeo i prineseš ponudu. More, dobrodoš'o si i da ostaneš, ako..."
     "Imam gde." Silom je to izgovorio, gledajući neprekidno napred, zapanjen crninom u sebi, izviranjem ogorčenja i zle volje: sve je to bilo izazvano onim naletom uspomena koji je pokušao da suzbije. Naime, njihov kruti, tradicijom sputani otac pokušavao je, pre svoje smrti, da ubedi Gundalinua da preskoči braću u redosledu nasledstva i postane prvi naslednik. Ali onaj tadašnji mladić Bi-Zi nije bio sposoban da pogazi tradiciju tako žestoko, kad ni njegov otac nije imao dovoljno volje... I tako je porodična imovina pala u ruke njegovoj braći, a braća su to proćerdala, baš kao što se otac plašio da će se dogoditi: raspikuća H. K. je dozvolio da ga u propast povede S. B, čovek koji je morao - da je imao i trunke samopoštovanja i karaktera - još pre nekoliko decenija otpočeti samostalan život.
     Kad su izgubili celo nasledstvo, došli su na Četvrtu, gde je B. Z. tada bio zaposlen, da zadaju poslednji udarac njegovoj raspadajućoj fasadi kontrole - da mu ispričaju kako su rasprodali očevinu, prodali i samo porodično ime nekoj novoj bogatašici koja je trampila pare za čast. Sve do tad, B. Z. Gundalinu je nekako i funkcionisao, zadržavajući svoju ličnu sramotu pod hermetičkim poklopcem; verovao je da familija Gundalinu neće biti zaprljana njegovom brukom, pod uslovom da on ostane podalje od Karemofa. Međutim njegova braća su satrla tu poslednju nadu, i došla na Četvrtu da mu napričaju kako će poći u Nakrajsveta, naći veliko bogatstvo, i opet kupiti imanje. Upozoravao ih je da to ne pokušavaju, da ne čine ono što Četvrtaši nazivaju izrazom 'grešketina'... gledao ih je dok su, ipak, odlazili. A kad se nisu vratili, pošao je za njima; ne zato što mu je bilo stalo da ih spase, nego zato što mu više ni do čega nije bilo stalo, čak ni do sopstvenog života.
     Našao je obojicu... i zvezdani pogon. Vatreno Jezero je izmenilo njegov život zauvek. Ali izmenilo je i njegovu braću. Izveo ih je žive iz tog pakla koji ždere dušu... a oni su mu posle toga namestili zasedu, napali ga, ukrali mu uzorak zvezdopogonske plazme koji je poneo kad je spasavao njih dvojicu, i ostavili ga u jednoj uličici Kompanijinog Grada, misleći da je mrtav.
     Ali nije umro. Preživeo je, i doživeo da vidi njihovo hapšenje. Plazmu nisu uspeli da upotrebe da ucenjuju Hegemoniju i iznuđuju otkupninu; umesto toga, uhapšeni su, a plazma je predata u ruke hegemonijskih vlasti kojima je i bila namenjena. Onda je, koristeći novi uticaj koji je stekao zahvaljujući svom 'nesebičnom patriotizmu', uspeo da povrati porodično ime i imanje.
     Braću je poslao kući. Smešteni su u jednu vrstu ulepšanog kućnog pritvora. Uspostavio je poverenički fond, iz koga su njima davane, redovno, sume novca dovoljne za udoban život - iako ih ničim nisu zarađivali - i to je, uz pretnje šta ih čeka ako ne slušaju, bilo dovoljno da ih zadrži pod kontrolom. Postupio je tako, jer je krv ipak gušća od vode. Ubeđivao je sebe da su ga napali zbog toga što su šokovi pretrpljeni na Jezeru vatre uticali na njihovo psihičko stanje; da nisu ubice nego samo glupaci, sa kojima se, doduše, nikad nije dobro slagao... ali da neko mora i da boravi na imanju, da pazi na njega...
     Sad se, međutim, vratio na Karemof, i već prvi pogled na njih dvojicu bio je dovoljan da oboji sve pred njegovim očima u crno.
     "Bi-Zi...?" reče H. K. ponovo, i Gundalinu shvati da je njegov brat nastavio da priča nešto, iako je on prestao slušati. "Što nam nisi dao da to uradimo?"
     "A? Šta?" reče B. Z. mršteći se. Gomila oko njih kao da se konačno slegla; iščekujuća tišina se počela širiti. Shvatio je da svi očekuju da baš on otvori ovu zabavu. Pogleda naglavni komplet, sličan srebrnoj kruni, stegnut u njegovim pesnicama. Prisilio je svoje šake da popuste, plašeći se da bi mogao zgnječiti to.
     "Pa imali smo priliku da investiramo u opremanje nadsvetlosnih brodova? Sad kad si se ti... ovaj, vratio, a flota gotovo spremna... pa, nema nazad, je l' tako? Ulaganje sto posto sigurno. Elem, pošto si tako dobar sa ovom Jarsačom, mog'o bi da kažeš reč-dve za nas, a?"
     "Ne", reče Bi-Zi, presecajući tok bratovljevog govora. "Dobijaš dotaciju više nego dovoljnu za tvoje lične potrebe. Rek'o sam ti, ako ikad ponoviš pokušaj da napraviš ma kakav profit od zvezdopogona, ma kojim putem, strpaću te u zatvor. I to sam ozbiljno mislio. A sad sam tu."
     "Jesi, Bi-Zi, al' ja sam glava porodice..."
     S. B. je dočepao H. K-a za ruku, trgao je silovito, i time ga ućutkao. "Mani se toga", reče, govoreći H. K-u ali gledajući u B. Z-a. "Ne zanima to njega. Dasa misli da je post'o nekakav bog. Uradićemo mi to na naš način."
     B. Z. se namršti. "Ako mi napraviš ma kakvu bruku, biće ti oduzeto ime, a i prava takođe. Pritisneš li me još malo, idu ti krivične optužbe za pokušaj ubistva. To za-pam-ti."
     Odvrati pogled, i pažljivo namesti naglavni aparat na glavu. Videći to, S. B. se zacereka kao da je B. Z. upravo krunisao samoga sebe. Gundalinu tiho opsova. Pritiskao je kontaktne elektrode sve dok nije osetio peckanje koje mu se proširilo kroz uši: uključen je. Ono u škrinji, šta god bilo, reagovaće na njegove emocije, koje će biti prevedene u neku vrstu elektronskih stimulusa; tako mu je maločas rečeno. E, onda, neka bogovi pomognu tome unutra, pomisli on, sklapajući oči i koncentrišući se.
     Crveno i zlatno plamsanje eksplodiralo je u vazduh, što je publika propratila iznenađenim uzvicima i šumnim uvlačenjem vazduha. Talas za talasom toga izlivao se iz sanduka i šikljao u nebo, kao eruptujuća magma; 'to' je padalo do kamenih ploča terase, zgušnjavalo se i zatamnjivalo, počela se nazirati borba, kao da se neke mutne polu-ljudske forme rvu na život i smrt, vidno polje svih prisutnih počelo se puniti vatrom i krvlju, Vatreno jezero...
     Bi-Zi naglo savlada svoje emocije, zapanjen i zgrožen; sa olakšanjem začu hor uzdaha i proređeni, ovlašni aplauz publike koja ovo nije očekivala. Sabrao se. Pred njegovim očima, boje su izbledele, umekšale se, nasilnost raširenog materijala je zamrla i pretopila se u glatko, zmijasto izlivanje koje ga je podsetilo na maglu, dim, vodu koja se obrušava u more nečeg usijanog i rastopljenog, vodu koja se opet nebu diže, pretvorena u oblake pare, prosečene dugama, prepune duhova...
     Sad je usmerio svoju pažnju na umetničku pesmu koju je još čuo, zato što su negde u palati nastavljali da je sviraju, pazio je na njene graciozne, dirljive mere i kontrapunkte, kao da gleda ples dvoje koji bi želeli da postanu ljubavnici, iskoračuju, odstupaju, puni oklevanja i čežnje... Gledao je muziku, a njegova vizija se počela pojavljivati u vazduhu, ispred njega, ne sasvim realna, ali ni sasvim imaginarna, već kao oni duhovi koje je gledao u selu Sanktuarijumu, kao ono lice koje mu je dolazilo u snovima, njeno, plavetnilom zamagljeno...
     Ona je tu, pred njim je, oblikuje se iz ove ne-sasvim-materije, ne-sasvim-magle, stalno se preoblikuje i rastapa, pruža ruku ka njemu, onakva je ista kao što ju je zapamtio, i kao što on želi da veruje da je i sada, ona ga čeka...
     Digao se sa sedišta, posegnuo rukom nagore, nesvestan zurenja svoje braće i žamora gomile, zakoračio napred u viziju, nežno glumeći da svojom šakom dodiruje njenu, ali i osećajući hladnu jedva-opipljivost izmaglice koja njoj daje oblik, počeo ju je voditi mislima i srcem svojim kroz tačno određeni niz pokreta koji čine ples uz ovu muziku. A ona se osmehivala i prihvatala njegov pogled, očima boje izmaglice i mahovinskog ahata, čežnjom obuzeta jednako kao i on, okružena dugim pramenovima blede kose kao maglom...
     Plesali su, njih dvoje, sve dok muzika ne poče bledeti; naklonio joj se dok su još trajali poslednji akordi, i dopustio joj da se pretopi nazad u maglu, u bezlične vrtloge duginih boja, slične trakama svetlosti na noćnom nebu iznad njih. Okrenuo se i pošao nazad ka svom sedištu, kroz zvezdanu prašinu aplauza, već posežući rukama gore, da skine krunu s glave i doda je nekom drugom...
     Stao je kao ukopan, netremice gledajući pred sebe, jer iz njegovog vidnog polja je čilila jedna vizija a jačala slika žene koja se tu stvorila poput druge vizije, one tajnovite žene kojoj je ove večeri omogućio da se sakrije.
     Isprečila se pred njega, sva treperava od biserja na crnoj kadifi; gledala je u njega zapanjeno kao i on u nju - ali kroz vazduh je već leteo, lučnim zamahom prosut, sadržaj jednog velikog bokala, naciljan tačno ka njemu.
     Njegova ruka polete gore, gestom odbrane; video je da se izraz njenog lica već menja od neverice i prepoznavanja ka užasnutoj pometenosti; cimnula je bokal pokušavajući, prekasno, da zaustavi tečnost koja je već bila u vazduhu. Odmah je i spustio ruku, a zatim gledao kako tečnost pljuska tačno na glave njegove braće. H. K. je riknuo iznenađeno a S. B. pao sa kraja klupe. Bili su sasvim ispolivani onim iz bokala; šta god da je to bilo, izgledalo je kao đubre pretvoreno u tečnost, a i mirisalo je tako; taj smrad je već sledećeg trenutka grunuo u njega.
     U prostoru oko Gundalinua zatim je zavladala perfektna tišina, tokom jednog trenutka koji je trajao i trajao bez kraja; tišina koju naruši psovanje i ječanje njegove braće, a zatim njegov nagli, bučni smeh od sveg srca.
     Užasnuta gomila gostiju sedela je i blenula još jedan trenutak. Onda se pojaviše službenici kućnog obezbeđenja, neki od njih ljudi, a neki ne. Opkolili su ženu u crnom koja je stajala nepomično, ne pružajući nikakav otpor, i uzvraćala mu zurenjem čiji je smisao razumeo bez greške. Njegov smeh se stišao. Onda on zausti da nešto kaže.
     "Bi-Zi, tako mi bogova, jeste li dobro..." pored njega se stvorio Pernate i obuhvatio ga jednom rukom oko pleća; njegovu braću nije ni pogledao. S druge strane bio je Vanu, koji mu je uspaničeno postavljao neko pitanje koje je B. Z. ignorisao. Pernate zatim mahnu rukom ka službenicima obezbeđenja, koji su čekali. "Vodite je, za ime bogova! Zovite policiju da je uhapsi!"
     "Čekaj!" Gundalinu diže šaku, zaustavljajući u sred pokreta te ljude i robote koji su posezali da stave ruke na nju. "Pusti je", reče, prilazeći njoj, i tim naoružanim čuvarima, sa hladnokrvnim autoritetom koji u sebi nije baš u celosti osećao. Pogledali su mimo njega, ka Pernateu, koji im je sigurno dao neki signal; uzmakli su od nje. "Ovde se dogodio nesporazum. Ovo je bilo... deo umetničkog doživljaja, ništa više. Nema štete."
     Srebrnu kružnu konstrukciju je podigao oberučke i, prilazeći toj ženi, spustio je na njenu glavu. "Ovo pripada Vama." Nije to kazao kao pitanje. Dohvatio ju je za šaku i poveo, a ona pođe kao mesečar za njim, u otvoreni deo terase gde je škrinja mirovala. Njihov kreativni medijum se lelujao besciljno po vazduhu, a jedan deo je šaputao kao pepeo pod njihovim nogama. B. Z. se okrete gomili, bacajući samo jedan pogled ka svojoj braći, dovoljno dug da uhvati ubilačko zurenje S. B-a dok su 'bezbednjaci' pomagali njemu i H. K-u da ustanu i da se udalje kroz talasanje zgađenih faca.
     "Sadhanu, bhai', reče, pojačanim glasom da bi privukao pažnju slušalaca. "Ovo je umetnica koja nam je omogućila večerašnju zabavu. Molim da iskažete svoje poštovanje prema njenom delu." Počeše ponovo da aplaudiraju, neki neodlučno, a neki uz prigušene uzvike odobravanja. "Tehničkom greškom, nije pozvana na ovu zabavu." Okrenuo se opet njoj, i video facu skroz izgubljenu. "Ako mi dopuštate da tu stvar odmah ispravim..." Pogleda Pernatea i reče, primećujući istovremeno sev trapave uzbunjenosti na Vanuovom licu: "Bio bih Vam veoma zahvalan ako biste primili ovu damu kao moju počasnu gošću."
     "O pa da, svakako", progunđa Pernate, zureći u njega i umetnicu i, očito, pomišljajući na nešto što je bilo rečeno o njihovom odnosu. Pernateov izraz lica je nagoveštavao uverenje da ovde postoji neko ko je popio previše, ali da nije jasno ko je to. "Sa zadovoljstvom. Pardoniramo se zbog nesporazuma." Pogleda ženu. "Ovu tarapanu računaćemo u umetnički temperament, heh? Svi mi grešimo, hm - ali, ovaj, draga moja, ubuduće malo pažljivije birajte kako ćete iskazivati svoje, hm..." Pokušao je osmeh, ispala je nekakva grimasa.
     "Svakako, sathra." Naklonila mu se, sa elegancijom kojoj bi svaki teh mogao pozavideti; njena besprekorna maska staloženosti bila je opet pouzdano na svom mestu, a na njenim usnama savršena slika osmeha osobe blago ukorene. Digla je pogled, skinula naglavni aparat i ponudila ga Pernateu. "Bilo bi mi nezaboravno zadovoljstvo ako biste Vi nastupili sledeći, sathra." Prihvatio je, donekle omekšan njenim otmenim ponašanjem, jako željan da zabavu vrati u normalan tok. Kruna se našla na njegovoj glavi. Ona pogleda Gundalinua i uzvi obrve.
     Klimnuo je i dodirnuo njen lakat, dajući joj, bez reči, znak da pođe.
     "Gospodine?" reče Vanu, neodlučnog lica; telo mu se sitno trzalo zbog sukobljenih signala.
     "Sve je u redu, Vanu. Pozvaću Vas kad mi budete potrebni." Proveo ju je do ruba gomile, koja je opet počela sa oooo i aaah-aaa, jer je domaćin oprobavao svoju veštinu u rukovođenju Netanjarinom kreacijom. Nije se osvrnula, i on pomisli da možda i nije stvarno zainteresovana da gleda. Zapita se šta li ona misli o njegovom izvođenju. Verovatno ništa osobito dobro.
     Poveo ju je dalje, duž uredno potkresanih živih ograda lavirinta koji je štitio porodično svetilište Pernateovih. Uskoro su, u polusvetlu sa prozora palate, stigli do jedne klupe za čekanje, obložene jastučićima; na ovakvim mestima uvek su postojale te klupe. Seli su i pogledali se. Preko travnjaka su doplovljavali slatki glasovi neke a capella pesme čije reči on nije uspevao da razabere. Ispunjavali su praznu tišinu koju niko od njih dvoje, činilo se, nije bio u stanju da prekine.
     Najzad ona reče: "Rekao si mi da te pitam za ime kad se ponovo sretnemo. Mislim da to sada nije stvarno potrebno."
     "Valjda nije." On pogleda svoje šake. "Ali bar mogu ja tebe da pitam za ime. Mislim da je moj brat rekao 'Netanjar'?" Opet diže pogled. "Rekli su da si ti bila vlasnica našeg imanja?"
     "Pandara Hetea Netanjar", reče ona, i dotače njegov neodlučno podignuti dlan svojim. "Doduše, jedno kraće vreme bila sam P. H. N. Gundalinu." Netremice ga pogleda, i on vide u njenim očima žar besa, i bol, i poniženje, ono što ju je nateralo na apsurdistički čin osvete koji je pokušala večeras.
     Osećao je i svoje nezadovoljstvo, kao bolnu vrelinu; sećao se kakvo je poniženje za njega bilo, kad je izgubio ime i imanje, i kako je tad bio spreman na sve, samo da bi opet stekao ono što bi po pravdi moralo biti njegovo. "Sad znam zašto si mislila da sam ja lično zabranio da večeras dođeš. Ali, nisam. Pojma, pojma nisam imao..." Ali neko drugi jeste; Gundalinu se čudno osećao kao čovek na koga je pala krivica za tako nešto.
     "Znam." Ona klimnu glavom. "Da se nismo sreli ranije, večeras, na onakav način, ne znam da li bih ti verovala. Ovako..."
     "Čak mi nije jasno kako je neko imao drskosti da baš od tebe zahteva da nas zabavljaš večeras... mada je kvalitet tvog stvaralaštva spektakularan." Ovo poslednje je dodao žurno. "Nisam mislio da kažem da..."
     "Ej, hvala", reče ona, i čak se osmehnu. "Ono što si izveo sa mojim materijalom bilo je predivno. Zanela sam se totalno, dok sam te gledala kako plešeš sa onom divnom vizijom..."
     "Stvarno?" Smeškao se neodlučno. "Ja sam... počeo verovati da izvesni susreti nisu koincidencija, Netanjar-kada. Možda je ovo jedan od takvih." Obori pogled. "Ako ništa drugo, bar imam priliku da ti se izvinim. Vidiš, kad sam čuo da su moja braća proćerdala moje porodično ime, ja... moj život... nije išao dobro. Čuti tako nešto... imao sam utisak... da se i moja životna linija prelomila." Njegove šake su se u senkama pretvorile u pesnice. "Očajnički sam želeo da vratim očevinu. Pa, kad se... pojavila mogućnost, ja sam je iskoristio. Nisam nijednog trenutka čak ni pomislio na osobu na drugom kraju, čiji novi život sam time narušio." Opet je, sa naporom, digao pogled ka njoj. Osim što sam zamišljao nekog vulgarnog profitera koji valja lovu i grabi čast. Njen izraz lica govorio je da je to upravo onaj stav koji bi i očekivala od jednog arogantnog, klasno-šovinističkog teha. "Ako ti imaš takvo mišljenje o svima nama", progunđa on, "onda što si bila toliko zapela da postaneš jedna od nas?"
     Biserje zašaputa: okrenula je glavu na drugu stranu. "Nije moja želja da 'postanem jedna od vas', Gundalinu-sathra. Vi ste ljudska bića jednako kao i svi mi ostali; ako ikad budete prisiljeni da se suočite sa tom istinom, možda ćete je i shvatiti." Pogleda ga kao da očekuje da će se on usprotiviti; zatim, sa izrazom lica malo iznenađenim, opet otkloni pogled. "Radi se o... osećanju tradicije, postignuća čitave porodice. Ja, hm... mislićeš da je nadmeno, ali kad smo u školi učili o srednjem veku, sanjarila sam kako bi bilo da sam živela tada, da sam doprinosila povratku prema svetlosti. Ponekad sam čak zamišljala da sam u nekoj ranijoj inkarnaciji zaista bila deo toga; to sam osećala, vrlo jako. Posebna opsesija bila mi je istorija tvoje loze - inteligencija i hrabrost tvojih predaka, njihovo odbijanje da se pod progonom i terorom odreknu svoje ljudskosti. I kad sam čula da se ime Gundalinu bukvalno prodaje..."
     Njegovo iznenađenje poče splašnjavati. Načini nehotičnu grimasu.
     "Žao mi je..." reče ona tiho. "Znam koliko je bolno za tebe da ovo slušaš. Ispričala sam ti samo zato što si zaslužio, svojim postignućima i svojom dobrotom prema meni, istinu."
     "Možda smo oboje krivi za isti previd, Netanjar-kada", reče on blago.
     Klimnula je glavom. "Da, Gundalinu-sathra."
     "Onda mi dozvoli da učinim koliko mogu da stvari dovedem u red. Uvek ima i drugih imena i imanja; može se kupiti, ako znaš koga da pitaš."
     "Ne", reče ona, maltene oštro. Šake su joj se, na krilu, skupile u čvorove.
     "Zašto ne?"
     "Da bi mi oduzeli imanje, koje je bilo zakonski moje, tvoji advokati su progurali zabranu zvanu 'proskripcija'. Sad ja, doživotno, nemam pravo na rang tehnokrate."
     "Na osnovu čega?" reče on sa nevericom.
     "Genetska nedovoljnost."
     "Pah - kakva glupost..." Zaćutao je. Genetska nedovoljnost: to znači da je za nekoga u porodici službeno dokazano da je bio mentalno zaostao. "Imaš nekoliko diploma iz prirodnih nauka, i dokazivu kreativnost..." I humor i lepotu i društvenu gracioznost... Zaustavio se pre nego što je izgovorio i to.
     "Ali ipak nisam mogla da zaslužim ulazak u tvoju cenjenu klasu, sathra, iako sam imala sve to. Morala sam da kupim sebi ulaznicu. Smatraš li da je baš toliko apsurdno, ovo što su me ocenili defektnom?"
     Sklonio je pogled.
     "Nasleđe koje stvarno želim da bude moje je tvoje, komandante - zbog osećaja neprekinutosti, koji bih na taj način dobila; bio bi to kontinuitet, za mene i za moju decu, za budućnost... Ali čast Gundalinuovih je u zaslužnim rukama, sada. Nema druge teh-loze koja mi toliko znači. Zato sam možda ipak zadovoljna, posle svega." Slegnula je ramenima.
     Pomislio je na svoju braću, ali ništa nije rekao. Oslušnu glasove koji su počeli novu pesmu, i novi talas pohvalnih zvukova iz gomile gledalaca na terasi. "Znači ti si ovo htela da uradiš delimično i zbog svoje porodice... svoje dece? Koliko ih imaš?"
     "Još nijedno. Ali imaću."
     "Udata si, dakle..."
     "Nisam. A ti misliš da jedno mora ići posle drugog?"
     Uzvratio joj je pogled. "Mnogi ljudi to, naravno, ne misle."
     Zurila je u njega, kao da pokušava da oceni da li mu je to neka ironija, ili možda pokušaj da joj se nabacuje. "A ti?"
     "Bojim se da sam se ja oženio svojim poslom." Najednom pomisli na Rida Kulerva kako hoda rame uz rame s njim kroz jedan park na Četvrtoj: Oženio si se svojim poslom? pitao ga je tada Rid.
     "I ja sam se za svoj rad udala." Osmehivala se, ali ga je i sad gledala na isti način. "Međutim, ne monogamno..."
     "Netanjar-kada", reče on tiho, "da li bi pristala makar da razmotriš..."
     "Da...?"
     "Da razmotriš... da razmotriš mogućnost da nam prikažeš šta sama ti umeš da izvedeš sa svojom kreacijom, ovde, noćas?" Završio je rečenicu i mahnuo rukom ka terasi; ali to mu je bilo samo izgovor da skloni pogled. Osećao se kao čovek koji je izbegao, u poslednjem trenu, da zakorači u živi pesak.
     Njeno lice postade bezizražajno. Njene šake, jako stisnute u krilu, trznule su se. "Ako bi se tebi to dopadalo, Gundalinu-sathra."
     "Veoma", reče on slabačkim glasom. Osećao je čudnu vrtoglavicu, kao od pijanstva, iako nije pio.
     Ovog puta je ona povela njega, nazad do učesnika u zabavi; u prolazu je uzela naglavni aparat i stavila ga sebi na glavu, bez imalo oklevanja. Ono što je tad počela da pravi od erotičnog blago svetlećeg oblaka materije iznad duborezane škrinje navelo ga je da kaže sebi da je jako dobro što je pre dva minuta bio kukavica.
     Mnogo kasnije te noći, kad se prijem završio i kad je on ležao sam u svom krevetu, žalio je bolno. Ostatak te noći proveo je sasvim budan, u toj nesviknutoj sobi. Tek posle zore uspeo je da zaspi. Probudio se pozno ujutro, našao veliku vlažnu mrlju na jednom delu pidžame, znajući da mu ove noći u pohode nije došao onaj stari, onaj uobičajeni san...
     Podseti se da će danas treba da ide kod K. R. Aspundha; da će kroz samo nekoliko sati njih dvojica razgovarati o Tiamatu. Bilo mu je, najednom, očajnički potrebno da sa nekim razgovara o Tiamatu.









27. KAREMOF: Imanje Aspundhovih
     Gundalinu je stigao, tačno na vreme i, za promenu, sasvim sam, pred ulazna vrata palate K. R. Aspundha. Bila je to kuća u stilu seoskog plemića; sa njenog krova prelivalo se obilje cvetnih puzavica, a čitava zgrada se uklapala, zaslugom majstora i umetnika koji su je pravili, u brežuljkasto okolno zemljište, kao da je njegov deo. Na vrata je izišao, da ga dočeka, Aspundh lično, u tamnoj, srebrnim nitima protkanoj odeći na kojoj je srebrni trolist upadljivo sijao. Dok su doticali dlan o dlan, u znak pozdrava, Gundalinu je osetio kratkotrajni, skriveni znak dobrodošlice onome ko je 'stranac daleko od doma'.
     "Dobro je što si došao", reče Aspundh pokazujući mu, pokretom, da uđe u kuću.
     Gundalinu je usporio hitnju svojih koraka, da ne bi prestizao starijeg čoveka. Namerno je svoju pažnju skretao na maestralnu upotrebu svetlosti u Aspundhovoj kući, na igru senki na zidu, majstorski izvedene šare u ćilimu; a domaćin ga je vodio sve dalje i dalje, kroz kuću kojoj kao da nije bilo kraja. "Živiš sam?" upita Gundalinu.
     "Da, ne računajući osoblje. Posećuju me moja deca, naravno, i moji unučići." Nije rekao da li je njegova žena umrla ili naprosto izišla iz njegovog života. Gundalinu pomisli na svoju majku, koja je bila arheolog, i koja je, kad je njemu bilo pet godina, napustila svoju porodicu zbog toga što se u njoj osećala nesrećno. Mislio je da će posle tolikih godina otići da je vidi, čim se vrati na Karemof, jer ona bi sad mogla samo da se ponosi njime, ništa drugo. Međutim Vanu je potražio informacije i saznao da je poginula još pre tri godine. Klasična arheologija kao profesija bila je, po nivou opasnosti po život, kombinacija mikrohirurgije i demontaže nađenih bombi. Njena istraživačka ekipa iskopala je neku mašinu iz Stare Imperije, mašinu koja je u sebi sadržavala pametnu materiju; i otkrila, prekasno, da je došlo do opake degeneracije te pametne materije. Dogodila se katastrofalna eksplozija koja je uništila celo to nalazište i sve oko njega, kilometrima unaokolo. Nije bilo preživelih... Hodao je dalje, najednom nesposoban da nastavi sitnu konverzaciju.
     Stigoše do dnevne sobe čiji su veliki prozori, oivičeni vitražima, gledali na Aspundhove izvrsne ornamentalne bašte. Aspundh je seo na nisko sedište pokriveno jastučićem, pored jednog stola sa intarzijama od ametista. Na stolu su već bile dve čaše hladne kao led, po kojima se hvatala kondenzovala vlaga iz vazduha, i bokal sa nekim pićem. Gundalinuu se slika odjednom poče uznemirujuće udvajati, osećajem 'već viđenog': kao da je već jednom gledao ovaj sto i zatim kroz ove prozore. Aspundh je radoznalo podigao pogled ka njemu, i čekao.
     "Osećam se kao da sam ovu sobu već video", reče Gundalinu, pokušavajući da slegne ramenima; prstima, diskretno, proveri da li je intarzirana ivica stola ispred njega realna.
     "Čudno je, kako se to dešava ljudima, zar ne?" reče Aspundh i osmehnu se. "Odabrao sam ovu sobu zato što me uvek podseća na Tiamat. Poslednji put kad sam sedeo s nekim i razgovarao o Tiamatu, to je bilo u ovoj sobi."
     ... vrtovi. Pa smo pili lith i jeli ušećereno voće..." Te reči su odjekivale u njegovom pamćenju. Primeti da Aspundh još zuri, sa iščekivanjem, u njega. Nađe opet svoj glas. "Ti ljudi sa kojima si razgovarao, Kej-Ar... da li je s njima bila i sibila po imenu Luna Svetlohodna?"
     Aspund je sedeo i još nekoliko dugih trenutaka ga samo proučavao. Gundalinu zaključi da starac ocenjuje da li mu može poveriti tajnu čije odavanje bi se moglo shvatiti kao nečasno ili čak izdajničko. "Da", reče Aspundh konačno.
     Gundalinu sede pored stola, zato što su mu kolena odjednom postala nejaka. "Bogovi..." promrmlja. Diže pogled ka starčevim opreznim očima. "Doveli su ti je neki krijumčari tehnologije. Luna mi je opisala ovu sobu - svaki detalj. I šta ste svi pili, čak i da su gledali na tridiju kako stari Singalu stiče rang teha, upravo kad si ulazio." Aspundove oči su zasijale, ali rekao nije ništa. "A ja sam se pitao zašto bi, za ime hiljadu predaka, časni K. R. Aspundh primio teh-krijumčare na čaj..." nasmeja se, "a kamoli počinio izdaju, da bi pomogao jednoj proskribovanoj sibili da se vrati na Tiamat, gde će moći da kaže narodu istinu o onome što im mi radimo." Nagnuo se napred. "Znao si", reče tiho. "Da se ona mora vratiti. Zar ne?"
     Aspundh dotače sibilski znak; njegovo lice se nabora krivicom i uspomenama. "Rekao sam joj tada da moram biti odgovoran pred jednim višom autoritetom. Ona mi je rekla da je dobila poziv od sibilske mreže. Nosila je trolist - samim tim bila je stranac daleko od kuće, sa pravom da se pozove na višu pravdu, mada to tada nije znala." Diže pogled. "Znaš šta je postala." To nije bilo pitanje.
     "Kraljica Tiamata."
     Aspund se skameni; onda polako odmahnu glavom. "Dakle, bilo je istina."
     Gundalinu klimnu glavom.
     "A kakve veze imaš ti sa svim tim, i sa njom, Bi-Zi Gundalinu? Pamtim te kad si dečak bio. Nisi bio od one vrste za koju bih očekivao da..." Zaćuta, kao da shvata kako to zvuči.
     Gundalinu se osmehnu setno. "Nisam ni ja očekivao... dok nisam upoznao Lunu. Bio sam u to vreme inspektor, i dogodilo se da me je zarobila jedna banda nomada-pljačkaša koju smo gonili. Prema meni su postupali... loše. Smatrao sam... pokušao sam samoubistvo, kao što je moja porodična čast zahtevala... ali nije uspelo." Ogoljavao je svoju bolnu tajnu, tako, suočen sa Aspundhovim netremičnim pogledom. "Oni su zarobili i Lunu, kad se vratila na Tiamat i zaputila u Karbankl. Upoznao sam je tada, u vreme kad nisam imao više nikakvu nadu u spas... niti u ma kakvu budućnost. Ali ona me je navela da vidim da je moj život sveti dar, a ne prljava krpa koju treba odbaciti. Pobegli smo zajedno. Onda, kad smo stigli u grad, pomogao sam joj da nađe svoju... da postane Kraljica. Mogao sam - i bila je moja dužnost - da je uhapsim. Znao sam gde je bila, šta je, kakve će posledice nastati... verovatno bolje nego ti. Znao sam šta mi je dužnost. Ali nisam mogao nikako drukčije..."
     "Zato što ste oboje nosili ovo?" upita Aspundh blago, pokazujući na trokraki znak.
     Gundalinu odrečno zavrte glavom. "Nisam bio čak ni sibil, u to vreme. Ali sam postao njen ljubavnik." Oborio je pogled, da ne vidi izraz koji je, posle shvatanja, nastao na Aspundhovom licu.
     "Vidim", reče Aspundh, ne videći. Gundalinu je samo čekao, zurio u svoje šake, pitao se da li je pogrešio što je ovde došao. Međutim, nekoliko trenutaka posle toga Aspundh je uzdahnuo. "Sada nosiš taj znak, a isti si čovek koji si bio i onda. Da joj nisi pomogao, ne bi postala Kraljica... Da joj ja nisam pomogao, pa potom ona tebi, ti bi sad bio mrtav, ili doživotno nasukan na Tiamatu. Umesto toga, postao si jedan od vođa svog naroda, i vratio nam zvezde. Dakle, ko može stvarno reći da li je iko od nas dvojice, pomažući njoj, učinio izdajstvo ili čin dubokog patriotizma?"
     Gundalinu opet diže pogled i osmehnu se. "Hvala ti, Aspundh-ken."
     "Hvala tebi, Gundalinu-ken. Hvala ti što si mi omogućio da saznam, po prvi put posle toliko godina, da su u Velikoj igri bar jednom ostvareni dobici veći od gubitaka." Odmahnuo je glavom, spustio pogled. "Ponekad mi je sukob između lojalnosti prema mom narodu i lojalnosti prema Kartografima bio veliki teret. Poslednjih godina počeo sam na stvari da gledam nešto filozofskije, možda zbog boljeg uvida, ili prosto zbog godina. Promenilo se moje gledanje na svrhu Igre. Ipak, dobro je čuti... Nego, reci mi, da li je istina ono što si rekao o svojoj želji da se vratiš na Tiamat?"
     Gundalinu klimnu glavom. "Jeste. Veoma sam čvrsto naumio da se vratim čim saobraćaj bude ponovo uspostavljen, i to da se vratim kao novi predsednik Vrhovnog suda."
     Aspundh se napola namršti. "Zašto?"
     "Zato što sam ja odgovoran za ono što će se uskoro desiti tom svetu, tom narodu... i zato što im neće biti data nikakva pravda, ako se ja ne nađem tamo da je silom sprovedem."
     "Pa, krupna je to ocena, možda prevelika da je jedan pojedinac izriče", reče Aspundh blago. "Na osnovu čega misliš da je istinita?"
     "Imam uši. Političke grupe koje zahtevaju skori povratak na Tiamat žele od te planete samo jednu jedinu stvar - vodu života. Čak i ljudi kao Gelvastan i Pernate smatraju da je Tiamat zaostao, varvarski svet, sa marginalnim resursima - svet za koji se ne bi ni vredelo truditi, da nije vode života. Niko drugi neće obratiti pažnju na sudbinu Tiamata, dok šteta ne bude učinjena; svi će biti zauzeti, prezauzeti, drugim stvarima. Njihova kratkovidost će uništiti sav onaj napredak koji su Tiamatovci postigli pod rukovodstvom svoje Letnje Kraljice, zato što Hegiška neće želeti, kao što nikad nije ni želela, da Tiamatovci steknu sposobnost da se usprotive eksploataciji."
     Aspundh klimnu glavom. "Počinjem da uviđam šta hoćeš da kažeš. Jesi li pominjao ove teme na nekom sastanku Kartografa?"
     Gundalinu odmahnu glavom. "Tek opipavam situaciju. Znam šta moram učiniti. Ali, kao što kažeš, izbor između vernosti svome narodu i vernosti nečemu što izgleda kao interes opštiji i širi - može biti nesiguran, težak. Ne samo tebi ili meni. Još nemam osećaj za one točkove unutar točkova, čije postojanje primećujem u unutrašnjim krugovima Zlatne Sredine ovde."
     "Dakle, političke grupe koje si pomenuo nisu samo u kancelarijama vlade Hegemonije?"
     "Nisu."
     "U tom slučaju, moje mišljenje o tvojim sposobnostima ocenjivanja stvari postaje još povoljnije", reče Aspundh smeškajući se bledo. "Postoje zaista točkovi u točkovima, naime ima mnogo tih različitih, međusobno opozitnih stavova o tome kako bi bilo najbolje igrati Igru. Mislim da ti mogu pomoći s tim u vezi..."
     Gundalinu je protrljao oči i klonuo nazad, među jastuke. "Bogovi - toliko sam umoran od pokušavanja da se u svemu tome snađem." Pogleda svoje šake. "Toliko dugo nosim ovo u sebi, a nikad nije bilo nikoga s kime bih to mogao deliti. Ponekad čovek stekne utisak da ništa od toga ne postoji stvarno, zapitam se da li živim u lažima, da li sam možda poludeo od vlasti i pohlepe, kako je moguće da verujem da ja jedan stvarno znam šta je najbolje za sve ostale ljude; kao što veruju svi drugi manipulatori..."
     "Budi spokojan, sibile: meni zvučiš savršeno razumno." Gundalinu ga pogleda zahvalno. "Ali, reci mi - na osnovu čega si bio toliko siguran da meni možeš poveriti tu tvoju tajnu krivicu? Nisam verovao da sam na glasu kao tip sa najvećim razumevanjem za tuđe slabosti, ili najliberalniji."
     "Luna." Gundalinu slegnu ramenima, nasmehnu se kratko. "To je bilo dovoljno."
     Aspundh klimnu glavom. Izraz njegovog lica ostade ironičan. "Uzgred", reče on, "znaš li šta se dogodilo sa tim krijumčarima tehnologije koji su je doveli ovamo, i vratili na Tiamat?" Zastao je. "Među njima je bila i jedna moja rođaka."
     Gundalinu zamalo da se nasmeje sa nevericom, videći izraz koji je nastao na Aspundhovom licu, ali se uzdrža. Nejasno je pamtio da je K. R. nasledio ovo imanje od od nekog svog starijeg brata, kome su usled nekog skandala oduzeli časti i titulu. "Kad su ulazili u atmosferu Tiamata, policija je opazila njihov brod i oborila ga; po Luninim rečima, žena po imenu Elsevir je tad poginula."
     Aspundh načini grimasu i skloni pogled.
     "Žao mi je", promrmlja Gundalinu, više se ne pitajući zašto je K. R. Aspundh pozivao švercere na čaj; ali, čudeći se kako je mogao toliko godina da veruje da svi ostali ljudi vode besprekoran život savršeno u skladu sa svojim javnim licem.
     "Kraj jedne duge priče." Aspundh uzdahnu, i Gundalinu vide da se bore na tom licu produbljuju. "Kad već govorimo o nedovršenim poslovima, šta će biti sa tobom i sa Lunom? Odakle ti utisak da baš ti imaš neizbežnu odgovornost za njenu sudbinu i njen svet? Jesi li još i sad zaljubljen u nju?"
     "Jesam." Gundalinu na stolu steže pesnice. "Hoću reći, mislim da jesam... Bogova mu, pobeglo je već skoro devet godina - a njoj šesnaest. Osim toga, udali su je za nekog drugog." Kod tih reči njegov glas je posustao. "Ali video sam je jednom, u transferu; razgovarao s njom. Rekla je da sam joj potreban..." Oseti da mu se vrelina diže u obraze.
     "I jesi, sudeći po onome što si mi rekao", reče Aspundh blago. "Ali ti bi zapravo hteo da znaš da li te ona još hoće, zar ne?"
     Gundalinu klimnu glavom. Nagla čežnja zatvorila mu je grlo.
     "Recimo da stigneš na Tiamat, a ona te neće, šta onda?"
     Gundalinu duboko udahnu. "Kao što kažeš... biću joj, bar, potreban." Njegova se usta trznuše.
     "Zna li ona o tvom otkriću? Zna li uopšte da ćeš doći, i da će Hegemonija doći, i ovog puta ostati zauvek?"
     "Ne zna... Ja sam, ovaj, hteo da prvo budem sto posto siguran da će se to sve dogoditi, pa tek onda, tek onda..." Zastade. "A treba i naći... posrednika u koga mogu imati poverenja..." Još jednog sibila ili sibilu, da bi nastao trougao bez koga međuzvezdani kontakt nije moguć.
     "Razumno", reče Aspundh, kao da ne primećuje da se njegov gost preobrazio u mucaviog idiota.
     "Mislim da sam medijuma našao." Gundalinu ovlada glasom, i suoči se sa Aspundhovim upornim odmeravajućim pogledom. "Jesam li?"
     Aspund se nasmešio; nešto nalik na simpatiju pojavilo se u njegovim očima. "Ako je tako, možda nije preuranjeno javiti joj odmah sad."
     Gundalinu usisa dah iznenađenja. "Voljan si - odmah?"
     Aspundh klimnu glavom. "Spreman? Pitaj, odgovoriću."
     Gundalinu proguta svoju nevericu i klimnu glavom, shvatajući da je već godinama spreman za ovaj trenutak, da je odavno uvežbao šta će joj reći, kako će je naterati da shvati. Poče izgovarati reči koje će obojicu preneti u sibilski transfer, otvoriti liniju komunikacije koja će napokon dati Luni i njemu slobodu da pitaju i da odgovaraju...









28. TIAMAT: Karbankl
     Luna je počinjala padati, silom transfera povučena, bespomoćno, vrtoglavo, spiralno nadole, iznenadno jer joj niko nije postavio nikakvo pitanje. Nju pozivaju... vode je nekom drugom, negde drugde. Slika sobe i lica ispred nje poče da bledi a stvarnost da se preokreće. Luna pade u bezvremeni tren, očekujući da sledećeg trenutka bude posmatrač zarobljen u tuđoj realnosti, da pogleda očima neke druge sibile neki drugi svet.
     Ali, ovog puta mrak se zadržao. Plovila je kroz njega, bezoblična, kao embrion. Čekala je, smireno jer je već mnogo puta bila ovde, u mestu koje sibili i sibile označavaju imenom Ništavilo ili Nigdina, "Mesto ničega"; stranci su je učili da je to, zapravo, beživotno srce samog sibilskog kompjutera... Ali još nikad nije bila pozvana ovako, bez ičijeg neposrednog pitanja.
     Njena zbunjenost poče kliziti u tamniju emociju, strah koji je jačao sa svakom bezmernom sekundom. I ranije je nju sibilski um dodirivao, tiho joj saopštavao svoju sopstvenu volju - podsticao je na akciju, da bi Luna ostvarivala ono što on hoće - ali nikad ovako. Ranije je to bio glas-vodič, talasavo je prolazio kroz njenu podsvest, ostavljao utiske o ispravnosti pojedinih puteva, ostavljao vizije, i prinude da se nešto čini koje su mogle doći i iz njenih sopstvenih misli; u nekim, lošijim trenucima pitala se nije li upravo ovo drugo jedina istina. Poziv nikad nije dobila ovde...
     (Luno...) Njeno ime doplovilo je pevajući kroz vakuum, najednom je obuhvati zlatni vetar i odnese još dalje, dalje od praznine. Prosvetlucala je kroz infinitni spektar osećaja koji su razgarali sve njene nepostojeće nervne završetke, u talasavu simfoniju svetlosti.
     (Luno...?) Vizija njenog imena je ispuni, promeni pred njenim vidom tamu još jednom, talas za talasom opalescirajuće muzike odjekivao je kroz stišavanje, stišavanje, stišavanje...
     (Ovamo...) Pokušala je da odreaguje na neki način, sa hitnošću zato što su se ovi osećaji gasili; vide kako njena sopstvena misao izaziva u neizrecivoj praznini napon iskazan kroz blistavilo slično vatrometu.
     (Luno...)
     Opet je dira senzorna pesma njenog imena, ovog puta kao nemoguće milovanje, kao ruka njenog dragog. Ispuni je čežnja nadstvarna i nadmoguća, a sa čežnjom i strava. (Ko...? Šta...? Šta hoćeš?)
     (Luno, ja sam, Bi-Zi Gundalinu...) Čudno, senovito oklevanje u tome, kao da glas pomišlja da je ona možda i zaboravila njegovo ime, zaboravila čak i da je ikada poznavala čoveka čije je bilo.
     (Bi-Zi...) Njena zapanjenost se prelivala u tminu i tajac poput blistavih talasa preko radijantne muzike njegovih reči. (Bi-Zi? Kako? Gde si... gde smo?) Bez shvatanja zašto ga ne vidi a može razgovarati slobodno.
     (U transferu. Posebne vrste.)
     (Jesi li u Nigdini?) Osećam te... Njega, i sebe uzdignutu, sebe u visinama, svetlosno uzvišenu, osećajno i shvatno... Shvatajući u trenu da godine nisu smanjile njenu potrebu da zna kakva mu je sudbina niti njenu uspomenu na sve ono što je žrtvovao radi ljubavi s njom. Memoriju o svemu što su delili, što beše njihovo, tako kratkotrajno, tako davno...
     (Nisam siguran gde smo... Osećam i ja ovo, ali je sasvim neopisivo. Luno, ja...) Mračnosvetao zvuk njegove nagle ćutnje poče zapljuskivati njenu svest.
     (Bi-Zi?) Doziva ga. (O, Bi-Zi, sanjala sam već jednom da mi govoriš ovako. Je li to bio san? Da li je ovo san?)
     (Nije) Odgovor tih, reč koja dira kao uzdah.
     (Onda zašto nisi ovako i ranije... od onda... ako vladaš transferom? Želela sam...) Zaćutala je, svetlost njene izgrevajuće žudnje grejala ju je kao što sunce u zoru progrejava more.
     (Jesi...?) njegov šapat. I opet senka njegovog ćutanja sve duža i duža preko voda njenih misli. (Nisam mogao), odgovara on najzad. (Nisam mogao, jer nisam bio siguran... da bi ti to htela; da ima smisla mučiti sebe, mučiti tebe, a nije se znalo sigurno da će doći budućnost u kojoj ćemo biti opet zajedno.)
     Ona apsorbuje svetlozračnost reči i u dvostrukom sagledavanju ponire kroz njih ka dubljem značenju. (Kažeš li... da hoće?)
     (Da.)
     (Kako...?) Oseća da se nešto u njoj pali, izgara je izvrsnim bolom sačinjenim od straha i zadivljenosti jednako, i od želje i zaziranja jednako. (Nije izvodljivo. Ne može se...)
     (Sad je moguće. Postaće realnost, vrlo skoro. Luno, posle onog našeg dodira u transferu, kad sam bio na Vatrenom jezeru, otkrio sam da je ono od zvezdopogonske plazme. Doneo sam je Hegemoniji. Evo me na Karemofu. A Karemovci - grade flotu za trenutno prebacivanje do zvezda.)
     Divni bol u njoj najednom preokrenut u strah-mraz, tvrd kao glečerski led. (Hegemonija se vraća na Tiamat?)
     (Da.) Jedna reč, jedna, ali sjurila se iz blistanja kao mač, pravo nadole.
     (Uskoro...?) Jedva smognuvši sile da to pita.
     (Oni će doći najranije što mogu. Ja sam nadzornik celog projekta izgradnje. Kroz tri ili četiri godine, po mojoj proceni, ponovno uspostavljanje saobraćaja sa Tiamatom biće moguće.)
     (I ti si... doveo do toga? Zašto...?) postavlja pitanje dok se neverica metamorfozira. (Zašto mi ovo govoriš? Da me uplašiš? Više ne veruješ da Tiamat ima prava na ikakvu budućnost?)
     (Ne! Nego zato što... do vragova, ne znam kako to da...) Stroboskopiranje glasa u tami. (Luno, kad bih samo mogao da ti vidim lice! Sećaš se šta sam ti rekao kad si me pozvala transferom na Vatrenom? Šta... sam osećao kad sam mislio da te više nikad neću videti?)
     (Da.)
     (To se nije promenilo... i ne menja se ovim sada. Kad sam shvatio istinu o Vatrenom jezeru, znao sam da ona neće moći da ostane skrivena. Znao sam da zvezani pogon mora biti predat Hegemoniji, u ime budućnosti. I znao sam... da će mi to biti šansa da te opet vidim. Ali mi je isto tako bilo jasno kakve će to posledice imati po Tiamat. I pošto će krivica biti moja, moraću i da nadoknadim, a to će biti moguće samo na jedan način. Vraćam se i ja, sa Hegiškom, ali kao čovek u vlasti, ako mogu to da udesim - da stanem između tvog naroda i mog, da obezbedim da vas ne uništimo. Nisam znao... ne mogu znati... da li ćeš uopšte hteti da me vidiš, posle tolikog vremena...)
     (Pa...) počela je ali ne znajući šta da kaže; reči kao da su je ponele vrtložno uvis i ostavile je bez središta i utočišta.
     (U redu je, ne moraš odgovoriti.) Kao da pokušava da ubedi sebe: ponavlja: (U redu je... Ne dolazim da ti se namećem. Verujem u ono što činiš za svoj svet, i nameravam to da očuvam. Ali ako hoćemo Tiamatu da pomognemo, moraćemo raditi zajednički. Zato te upozoravam sada - ne da bih te zastrašio, nego da ti dam vremena da se pripremiš. Iz istog razloga se nisam javio ranije... nisam bio apsolutno siguran da će stvar uspeti, da će se sve realizovati po mojim predviđanjima.)
     (Sad si apsolutno siguran...?)
     (Znam da Hegemonija hoće da ponovo dohvati i Tiamat; oni žele vodu života. Još nisam siguran koliko visoko mogu da se ispentram pre nego što se to desi. Ali izgledi su mi dobri. Nadam se da ću doći kao vaš novi Vrhovni sudija, to jest predsednik Vrhovnog suda.)
     Ćutala je, ispunjena blistavom bukom, ispunjena budućnošću koju su njegove reči naslikale unutar njihove spektralne svetlosne tamnice.
     (Luno?) Opet njegov poziv, blag kao kiša, zato što nije odgovorila. (Jesi li još Kraljica? Jesi li Kraljica bila, sve ovo vreme? Da li si postigla ono što si htela - da tvom narodu pokažeš istinu, i da počneš obnovu?)
     (Jesam...) prozborila je, ali uviđanje se već dizalo u njoj, talas za talasom, u zaslepljujućoj poplavi. Sve što je dosad učinila da bi stvorila novu, nezavisnu tehnološku osnovicu na Tiamatu biće uzaludno. Verovala je da Tiamat ima na raspolaganju sto godina da dostigne takav nivo razvoja na kome će moći da odbrani sebe, i mere, od Hegemonije. Već su odmakli toliko... ali ni približno dovoljno. Čak i da je znala od početka, vremena naprosto nije bilo dovoljno. Zadatak je bio neostvarljiv. Uzaludnost već od starta. Hegemonci dolaze. Pobiće, u svojoj slepoj grabežljivosti, sve mere. (Ali zašto...?) reče ona, pitajući sam sibilski um, ono nevidljivo Drugo čija prisutnost mora biti svud oko njih dvoje. (Zašto sam počela ovo, ako se znalo da neće biti dovoljno vremena da završim...?)
     (Ostaćeš Kraljica. A ja ću biti predsednik Vrhovnog suda.) Odgovorio joj je ipak Gundalinu, rečima kao da padaju zvezde. (Imaj vere u ono što si već postigla, i u mene. Sad prihvatam ono što si oduvek mislila: postoji neki razlog za sve ovo, i za ovakav tok naših života. To ne znači da ćemo pobediti. Ali znači da imamo šansu... Luno, kad sam polazio sa Tiamata, osećao sam se kao moljac koji je uleteo u plamen. Od tada sam prešao duge puteve, čudnije nego što sam i sanjao da postoje, zahvaljujući onome što smo ti i ja imali zajedničko...)
     (Da) pomisli ona. U njenoj duši se razdanilo beskrajno prostranstvo vedrih nebesa. (Imali smo. Ja ništa ne bih imala, nikakvu prošlost, tokom svih ovih godina, da nije bilo tebe... Ništa se neće ni postići, ako ne bude tebe.)
     (Još si... sa Ukresom?)
     (Da) reče ona, i nastade mrak ćutanja. (Bi-Zi, postoji jedna stvar koju ne znaš) nastavila je, silom šireći svetlost, (o Tiamatu, o merima. Nešto važnije od mene i od tebe, važnije nego što si ikad zamišljao. Meri su razumne osobe.)
     (Šta?) reče on. (O, ne... kako je to moguće?)
     (Hegemonija zna - na nekom nivou sigurno zna; jer sibile znaju. Hegemonija već vekovima ubija pripadnike jedne inteligentne rase.)
     (Ali, to je neshvatljivo...) protestovao je. (Meri su eksperiment zaostao iz Stare Imperije; oni su samo životinje. Ne bi valjda Hegiška svesno...)
     (Raspitaj se, tamo, pa će ti biti jasno.)
     (Pa, dobro, zašto? Zašto stvoriti inteligentna bića i onda ih napustiti, ostaviti ih na jednom izgubljenom svetu kao što je Tiamat? Šta bi se time dobilo?)
     (Nešto najvažnije što se zamisliti može, Bi-Zi, ali to će biti izgubljeno, uništeno, ako se Hegemoniji dozvoli da nastavi pokolj mera. Jer... meri...) Poče primećivati da se luminozna svetlomuzika već rasipa, da se talasi mlitavog zvuka razilaze u statički šum, u proletanje treptavo-hitrih geometrijskih obrazaca izgubljene slike. (Bi-Zi...)
     (Gubim te... prekida se...)
     (Bi-Zi... meri, pitaj... Bi-Zi...) Ali samo mrak joj bejaše odgovor, padala je opet kroz provodnike noći...

     Povratak u poznatu stvarnost: šakama stiska hladnu ivicu mermernog radnog stola, zaslepljena kao insekt veštačkim svetlom iz lampe na njemu. Vid joj se polako raščišćava. Najzad je sagledala zabrinuto lice svoga muža koji je, preko prenatrpanog stola, zurio u nju.
     "Luno...?" reče Ukres tiho. "Je li ti dobro?"
     Luna je klimnula glavom, klonula napred, oslonila glavu na šake. "Jeste."
     "Transfer, a?" upita on, tonom kao da je to najnormalnija stvar, iako njegov izraz lica to nije sasvim potvrđivao.
     Klimnula je glavom, dižući opet glavu. Snaga joj se vraćala. Vreme provedeno u tom bezimenom 'drugom prostoru' iscrplo ju je više nego običan sibilski transfer; pitala se da li je veza prekinuta zato što su njihova tela - ili njihove sposobnosti održanja zdravog razuma - dovedena do nekog limita izdržljivosti. "Koliko dugo sam bila... takva?"
     "Možda pet minuta."
     Oseti kratki ubod neverice. "Samo tako malo? Jesam li nešto govorila?"
     Izgledao je iznenađeno. "Nisi. Bilo je kao trans. Nisi se ni pomakla, za sve to vreme." Preko njegovog lica prođe nešto što je sugerisalo da se on, dok je čekao, nije osećao naročito ugodno.
     Luna je nekoliko trenutaka sedela ćutke. Sve što joj se dogodilo, sve što je osetila, izronilo je sada u njen svesni um. "Javio se Bi-Zi Gundalinu, Ukrese", prošaputa ona.
     "Ko?" upita on, ne razumevajući. Onda se njegovo lice promeni. "A, on." Glasom čudno ravnim. "Što...?"
     "Rekao mi je da je Hegiška pronašla izvor zvezdopogonske plazme." Reči su kao kamenje padale između njih. Ona ustade, odjednom previše nemirna da bi ostala u fotelji.
     "Šta?" Ukres se bukvalno nasmejao, obuzet nevericom do te mere kompletnom. "Nemoguće. Ne postoji ni jedan izvor zvezdopogonske plazme ni na hiljadu svetlosnih godina od..."
     "Kaže da je Vatreno jezero od nje."
     "Vatreno jezero? Čuo sam za njega. Pa, šta, ono je..." Odmahnu glavom, diže pogled opet ka njoj. "Je l' to baš istina?"
     Luna klimnu glavom, prekrsti ruke preko stomaka. "Hegiška već pravi zvezdane brodove. Za instant-prebacivanje."
     Trgao se kao da ga je neko udario. "Da bi mogli da se vrate kod nas."
     "Tako je."
     "Kroz koliko vremena?"
     Pustila je da njene ruke padnu. "Po njemu, samo tri-četiri godine."
     "Tri-četiri?" Njegovo lice punilo se ošamućenom nevericom, onom istom koja je maločas istrgla jezgro i iz njene egzistencije. Njegove oči nastavile su da zure pravo u nju, ali neko vreme kao da nisu registrovale ništa. "A ja mislio da smo bezbedni." Skloni pogled.
     Mislio da smo bezbedni. Luna spusti pogled ka svojim šakama, primeti da su stisnute, pobelelih zglavaka, na stvarima razbacanim po površini radnog stola.
     "Sve to si saznala transferom? Od samog Gundalinua?" Gledao ju je napola namršteno.
     "Da." Sela je opet, sklonila zalutali uvojak kose sa očiju. "Nikad još nisam nešto tako doživela. Kao da sam uvučena u Nigdinu, u intelekt samog tog računara. Ipak, na neki način je i Gundalinu bio tamo, ne fizički, nego...kao duh. Razgovarali smo normalno..."
     "Sigurna si da je to bio on?" Još polu-namršteno.
     On, a ne sibilski um. "Mreža mi se nikad nije obratila na taj način... Nije mi se obratila nijednom još od dana kad me je postavila da budem Kraljica."
     Čula je kako se u njen glas uvlači nešto blisko očajanju. Diže pogled ka njegovom mračnom iznenađenju. "Sigurna sam da je bio on." Onda mu ispriča sve, redom, gledajući ga; videći da on isto tako posmatra nju. "...i da namerava da se vrati sa njima. Kao novi predsednik Vrhovnog suda."
     Ukres je zurio u nju, celim telom najednom krut. "Zašto?"
     Luna obori pogled. "Želi da nam pomogne. Smatra sebe odgovornim za ono što je uradio Tiamatu omogućavajući povratak Hegemonije."
     "Zašto?" upita Ukres ponovo, grubo.
     Ona diže glavu. "Rekao je... rekao je da me još i sad voli."
     Ukres usisa mali dah i ne postavi pitanje koje je Luna videla da se u njegovim očima pojavilo.
     Ona na njega i ne odgovori. Pogleda na drugu stranu, preko sobe; vide svoje lice kako joj uzvraća pogled iz ogledala na zidu. Vide tamo drugu ženu, u svojim uspomenama - sa licem devojčice. Nije bila sigurna čak ni da li se to seća sebe, ili Arienrod... "Treba nam njegova pomoć", reče. "Tiamatu je potrebna. Znaš šta to znači. Hegemonija će želeti da kontroliše Tiamat neprekidno. A mi nećemo biti u stanju da ih zaustavimo."
     "Znam", reče on napregnutim glasom. "Voda života... oni će je hteti. Uzimaće je, ako budu mogli." Steže vilice. "Ne vidim kako bi to čak i Gundalinu mogao sprečiti."
     "Rekla sam mu istinu o merima. Da su inteligentni." Splela je šake na stolu, prst po prst, i stegla ih. "Ne znam da li mi je poverovao... Ali informacija je na raspolaganju svakome ko želi da je vidi, u sibilskoj mreži. Ako on uspe da navede Hegemoniju da to prizna..."
     "Ne može", reče Ukres ljutito. "Tako mi Daminih očiju, Luno - oni ne žele da znaju!" Njegov glas je otvrdnuo. "Oni koji hoće vodu života ne mare ni za šta osim za ono što ona može učiniti za njih. Što bi marili, imaju vlast. Boli njih ćoše što će neko da pati, ako ne pate oni. A meri nisu čak ni ljudska bića. Razgovaramo o ljudima koji imaju vlast u Hegiški. Oni slušati neće."
     Luna ustade, zagledana, preko sobe, u svoj odraz. "Slušaće, ovog puta." Dotače trolist okačen preko njene lanene košulje. "Zato što postoje još neke stvari. Ne radi se samo o moralnom aspektu kseno-genocida, nego takođe i o dalekovidom sopstvenom interesu." Okrenula mu se, nagnula napred. "Zato što su meri ključ. Oni moraju prežiteti, inače... innn..." Nešto se dešavalo iza njenih očiju, nešto nalik na mlataranje ogromnih crnih krila. Njene misli se ispreturaše u haos, reči stadoše u grlu.
     "Oni su... onnn..." Odgurnula se unazad, od stola, i sručila u fotelju.
     "Luno...?" Ukres je pružao ruke ka njoj.
     "Nnnne mogu..." Sva se stresla: nešto u njoj upravo se sudarilo sa neprobojnim zidom. "Ne mogu čak... ni da ti kažem. Neću moći... nikad nikom da ispričam." Odmahnula je glavom. Misli su joj se razbistravale, crna krila polako sklapala, zato što se ona predavala sibilskom umu, kapitulirala pred diktatom sibilske volje, kojom je i sad bila kontrolisana. Da je Karbankl ona čioda za obeležavanje, zabodena u mapu. Da ovde leži sam sibilski kompjuter - tajno srce i skriveni um sibilske mreže. Ne sme se dozvoliti da iko ikad sazna za to skrovište, jer bi ono tada bilo izloženo napadu, izgubilo bi svoj razlog postojanja u istom trenu kad i svoju tajnovitost. Stvoreno je da bi služilo ljudima, ali u te ljude se ne može imati poverenja. Zato ni Luni ne može biti dozvoljeno da saopšti da je skrovište ispod Karbankla; niti da kaže zašto postoje meri; tajna se mora sačuvati, pa i po cenu da sve propadne.
     Sibilski um je odabrao nju da bude izvršiteljka njegove volje... ali sad je otkrila da sibilski um nema ni u nju potpuno poverenje. Neće joj biti dopušteno da svoju tajnu podeli ni sa kim, bez obzira koliko to bilo značajno, možda i presudno za spasavanje mera i cele mreže. Ona ih mora spasti, nekako, ali ne dozvoliti da neprijatelj sazna onu jedinu, presudnu činjenicu koja bi ga mogla privoleti na kompromis. Ona protivniku neće nikad moći da saopšti razlog.
     Okrenula je leđa Ukresovoj konfuziji i zvuku svog imena izgovorenog zabrinuto i urgentno još jednom; otišla je ćutke iz sobe.









29. TIAMAT: Teritorija Dobraventura
     Mali trimaran je, ugasivši diskretno motore, polako uplovio na vezište i dotakao pramcem gat. Luna Svetlohodna iskorači dole, na površinu od kamenova spojenih malterom. Na sebi je imala tešku odeću od vune i klijevski kožuh, kao letnjački mornari; kosa joj je bila sva prikupljena u pletenice. Vezala je prednji palamar oko gvozdenog stuba, u ledenim senkama ispod litice; okrenula se, podbočila šakama ukrućenim od hladnoće, i zagledala se u ono što ju je čekalo.
     Nikog drugog nije bilo na gatu, niti na prastarom stepeništu uklesanom u kamen-peščar tamnožute boje koje je vodilo u cik-cak nagore, dugom uzbrdicom sve do grada iznad luke. Tu i tamo na stepeništu videli su se komadi kamena gotovo beli, ugrađeni radi popravke. Na gatu je ležala prazna košara namenjena za izvlačenje dnevnog ulova, kao i druge robe, čekrkom uz brdo. Teritorije oko ovog grada, na oko jedan dan plovidbe severno od Karbankla, bile su od davnina u vlasništvu klana Dobraventura. Tokom sto pedeset godina 'velike zime' bile su sasvim neprohodne, pod trajnim snegom. A sada, sa dolaskom proleća, preporodile su se; Luna je videla zelenilo novih trava koje se već prelivalo preko ruba litica, obasjano suncem, a iza njega nebo, razređeno, savršeno plavo. Seme koje je uspavano ležalo ispod snegova nije propalo, niti je čekanje bilo uzaludno... Prizor zelenila visoko iznad sumorne gole obale bio je svedočanstvo o veri i promeni.
     Luna duboko udahnu i spusti pogled. U luci je bila prava gužva od brodova: trideset ili četrdeset njih. Neki su bili vezani za gat, drugi izvučeni na uzanu kamenitu plažu ispod litica, mnogi su se ljuljali na talasima usidreni blizu obale. Njen brod je, po svemu sudeći, među poslednjima stigao na trodnevni festival koji će uskoro početi. To što je našla prostor za vezivanje uz gat nije bilo zahvaljujući Daminoj sreći, nego su taj prostor rezervisali za nju, kao Letnju Kraljicu.
     Tradicija je zahtevala da ona lično nadzire te godišnje svečanosti. Po pravilu, svečanosti bi morale biti na drevnoj teritoriji Svetlohodnih, zato što je taj klan dao Kraljicu. Ali Svetlohodni su bili vrlo slabo poznat klan, čiji su malobrojni članovi živeli razasuti po dalekim ostrvima Leta. Ovde, na severu, nisu ni imali neko imanje vredno pomena, nego su od davnina živeli nasumično izmešani sa drugim letnjačkim familijama. Luna je, opet, već godinama sve više zanemarivala svoje tradicionalne dužnosti: toliko je bila zauzeta pružanjem otpora svome kulturnom nasleđu, da joj nije ostajalo vremena za njih.
     Tako se dogodilo da Kapela Dobraventura rukovodi festivalima koji su držani sredinom leta svake 'male' godine. Jedna 'mala', ili obična, godina bila je jedan obilazak planete Tiamat oko dvaju sunaca, Blizanaca. Festival zvani Promena, na smeni velike Zime i velikog Leta u ciklusima od naizmenično po sto i sto pedeset 'malih' godina, verovatno je i ponikao iz ovih prastarih svetkovina u svakoj 'maloj'. Tek posle dolaska Hegemonije na Tiamat, Promene su povezane sa ciklusom u kome se smenjuju tuđinsko izrabljivanje i domaća zatucanost. Razmišljajući o tome, Luna oseti jačanje svoje odlučnosti i svoje uverenosti da čini dobro.
     Začula je kako iza nje Ariel i Tamis izlaze iz zaštićene kabine njihovog malog trimarana i silaze na gat. Ariel je izgledala zlovoljno i kao da joj nešto smeta, kao i uvek; zaklonila je oči rukom i tobož se zagledala negde preko mora, samo da ne bi morala da potvrdi prisustvo svoje majke. Tamis je jednostavno izgledao sumorno i nelagodno. Niko drugi nije bio na njihovoj lađici. Luna ih je sama dovela do ove luke; želja joj je bila, da oseti konopce i krmu u sopstvenim rukama, da se uveri da nije sasvim izgubila dodir sa svojom prošlošću.
     Iza blistavih obličja svoje dece Luna vide još jedan dolazeći brod, na kursu koji će ga uvesti u preostali jedva dovoljni prostor za vezivanje, uz njen trimaran. Miroe i Džeruša. Oni su je, na njen zahtev, pratili celim putem uz obalu; ne samo kao zaštita, nego i sa ciljem da joj pomognu u poslu koji je ovde morala obaviti.
     Ariel se vratila na palubu, čučnula uz krmu i pomno zagledala u vodu, iz koje se pomoli dobro znani oblik glave sa krznom mrljaste žute i smeđe boje. Ariel zazvižda oštro, a mlada ženka mera dopliva do nje i dotače ruku nadole pruženu, svojim glatkim, mokrim milovanjem. "Svilena!" reče ona. "Došla si. Znala sam... divna Svilena." Mlada merkinja ju je posmatrala netremičnom pažnjom: Ariel je počela seriju brujanja i zvižduka. Tamis je stao iza nje, gledao ćutke i osluškivao kako će merkinja da reaguje.
     Luna je osećala da je obuzima čuđenje i divljenje, dok je gledala svoju ćerku i merkinju. Ona je doplivala za Džerušom i Ngenetom, od njihove plantaže dovde, celim putem duž obale. Bio je to svojevrsni trijumf, i to ne mali: uspeli su da joj saopšte svoj zahtev. Postignuto je i više od toga: Svilena je imala dovoljno poverenja u njih - dovoljno ih volela - da ode iz svbog doma u Ngenetovom zalivu i merske kolonije koja ju je usvojila, i da doputuje ovako daleko sa njima.
     Ali u ovom momentu Luna nije bila sigurna da li je više zapanjena prisustvom merkinje, ili nežnom radošću koju je Ariel ispoljavala dodirujući lice svoje morske prijateljice. U gradu, u palati, Ariel majci nije pokazivala ništa osim prkosa i trnja; to je otišlo tako daleko, da Luna ponekad, bacajući pogled ka licu svoje ćerke, nije mogla da se seti ma koje emocije osim gneva i bola. Ništa nije mogla videti, osim Arienrodinog lika, u tom licu koje je toliko ličilo na njeno sopstveno. Arienrod. Ali, u ovom krhkom trenu kad Ariel nije pazila, Luna je videla, nazirala, divni duh onog deteta koje je zapamtila: još je bio tu, ali skriven, kao pupoljak ispod snega, pupoljak koji čeka da proleće počne kad mu dođe vreme.
     Okrete se. Geja Džeruša Pala-Tion i Ngenet Miroe su sišli na gat, pored nje. Ona im zakorači u susret, osmehujući se.
     "Uspeli smo", reče Džeruša. Njen ponos i olakšanje odražavali su se i na licu njenog muža.
     Luna klimnu glavom, rukujući se sa njima. "Dve trećine puta smo prešli. Treća je najteža." Pogleda uz stepenište u kamenoj strmini. "Nadam se da nismo ovako daleko putovali nizašta."
     Džeruša se osmehnu bledo. "Dobro, zajedno smo jači." Mahnu rukom pokazujući da treba poći uz 'skaline'.
     Luna pogleda Džerušu i Ngeneta i odmahnu glavom odrečno. "Prvo moram sama. Moram pokazati Dobraventurama da stižem ponizno, bez arogancije... inače je uzalud ceo dolazak. Navesti ih da me saslušaju biće i ovako dovoljno teško, bez..." Ona prekide, spusti pogled; pa opet pogleda njihova lica, van-tiamatovska. Lica Neprijatelja, čak neprijateljskija i od njenog, ako se gleda očima Kapele Dobraventure. Luna je odavno prestala primećivati išta neobično u izgledu Ngeneta i Džeruše, ali sada vide, naglom jasnoćom, koliko bi oni štrčali među konzervativnim letznjacima gore na platou. "Pustite da je ja dovedem dole, do vas... i do Svilene." Pogleda ka vodi.
     "Nije bezbedno da ideš sama", bunila se Džeruša, zabrinuta, naviknuta već godinama da Luni čuva leđa.
     "Tamis i Ariel će biti sa mnom." Luna klimnu glavom ka svojoj deci. "Bićemo bezbedni. Ne u celosti dobrodošli, ali bezbedni. Možda Kapela Dobraventura mrzi sve što ja zastupam, ali ovde se radi o dužnosti, i o časti njenog klana. Ona će garantovati moju bezbednost."
     Džeruša pogleda Ngeneta Miroea, koji nije protestovao, pa klimnu glavom, ali nezadovoljno.
     Luna poče da skida slojeve vune i glatke klijevske kože koji su je grejali tokom plovidbe. "Dovešću Kapelu ovamo, što pre." Pozva Ariel i Tamisa, koji se odvojiše od ograde lađice sa tri trupa i priđoše joj rezignirano. Bili su obučeni kao i ona, u tradicionalnu letnjačku festivalsku odeću - labave lanene košulje i pantalone obojene u razne nijanse zelenog i dekorisane školjkama i vezom. Tamis je izgledao kao da je pun treme, ali i iščekivanja; Ariel, dok se udaljavala od Svilene, samo kao da je nezadovoljna. Njih dvoje nisu ni želeli da dođu. Ipak, bar su došli. Njene oči popuniše prazni prostor iza njih slikom Ukresovog odsutnog lica.
     Prošli su dani od kad je dobila vest o Hegemoniji i zvezdopogonu do trenutka kad je ma kome drugom osim Ukresu rekla išta o tome. Kroz te dane je prolazila kao da se još nije vratila u stvarnost, kao da beskrajno razmišlja o posledicama onoga što zna ali ne može podeliti ni sa kim, i o onome što zbog tih posledica mora učiniti... kao da čeka još neki signal, od sibilskog uma. Takav signal nije došao.
     Najzad je saopštila Savetu šta je saznala i šta će to značiti za Tiamat. Takođe je saopštila svoju odluku da preusmeri sve svoje napore, i sve mogućnosti sibilskog koledža, ka zaštiti mera.
     Vesti su primljene sa šokom i nevericom, a onda su, kao poplava, došle reakcije koje je predvidela i kojih se plašila. Videla je kako se glad pojavljuje u očima prevelikog broja zimaca, ali i mnogih od nedavno tehnički osposobljenih letnjaka - glad za budućnošću koja će biti kao što im je prošlost bila: za životom zlatne pokornosti, kad Hegemonija podmiruje sve potrebe, a oni za uzvrat daju samo jednu konkretnu cenu, vodu života.
     Neki od novih industrijskih vođa, pa i sibila, izneli su gledište da sad treba napustiti rad na povišenju opšteg tehnološkog nivoa društva, i usmeriti sve snage na opipljivi progres... u proizvodnji oružja.
     To je odmah odbacila, jer je znala, na osnovu onog što joj je Džeruša rekla, da bi to značilo praviti oružje za uništavanje sebe samih. Ali nije mogla otkriti Savetu zašto su meri ključ opstanka Tiamata, pa čak i Hegemonije; zašto je zaštita mera važnija od svega drugog... baš kao što nije mogla objasniti svome mužu zašto B. Z. Gundalinu hoće da se vrati na Tiamat i da spasava njihov svet od njegovog, Gundalinuovog, naroda.
     Više se nije mogla osloniti na ljude na koje se uvek oslanjala. Zato se okrenula letnjačkim tradicionalistima, tražeći pomoć i podršku; tražeći njihovo znanje o moru i o merima... a to je značilo još više nezadovoljstva i otpora kod naroda u gradu, koji je oduvek bio njena snaga. Iz ovoga je proistekla neophodnost da nekako zaleči staro neprijateljstvo između sebe i klana Dobraventura.
     Ona i Ukres su se raspravljali o svakom aspektu njenih odluka, iako je znala da Ukres, iz svojih razloga, želi jednko kao i ona da zaštiti mere. Odbio je da prihvati ma kakve promene u njihovom planu za progres, iako je već šesnaest godina trošio jednako mnogo vremana na proučavanje mera kao i na rad oko izgradnje novog Tiamata. A njoj su, kroz sve gorke reči koje su razmenjivali, njegovi pravi razlozi za bes i nepopustljivost bili jednako jasni kao što, znala je, moraju biti jasni i njemu. Ipak, ni on ni ona se nisu usuđivali da kažu istinu koja bi ih mogla osloboditi... ili dovesti do toga da više nikad ne mogu da pogledaju jedno drugome u oči.
     A kad je zatražila od njega da pođe s njom na susret sa Kapelom Dobraventurom, odbio je da ide iz grada.
     Luna uzdahnu, povlačeći svoje uspomene i zebnje opet u sadašnjost, pod svoju kontrolu. Pogleda svoju decu, koja su stajala uz nju, visoka maltene koliko i ona sama, čekajući. Sa Ukresom je provela sve svoje kraljičanske godine... šesnaest godina, maltene isto onoliko koliko je provela sa njim ranije, na ostrvima, pre nego što je razdvajanje izmenilo njih, i njihov svet, i njihovo mesto u svetu. Bilo je teško poverovati da je tako mnogo godina minulo tako hitro - mada, u isti mah, tako beskonačnom sporošću. Gotovo isto kao poverovati iznenadnoj slici, u njenom umu, o njoj i Ukresu - kakvi su ljudi postali: takvi neznanci da ono dvoje nevinih, koje su u Letu bili, sada ne bi mogli sebe prepoznati... jedno drugome stranci.
     Tu misao je potisnula iz svog uma, čvrsto i neopozivo, ne dozvoljavajući sebi čak ni da počne da razmišlja da li je distanca koja se između njih otvorila postala nepremostiva. Ili, šta će za njih dvoje, zapravo za njih troje, značiti eventualni povratak B. Z. Gundalinua na ovaj svet...
     Pođe ka stepeništu koje će je odvesti u jednu budućnost, ali ne onu koju je ona želela i spremala. Ćutke podseti sebe da je i ovo što sada ima takođe budućnost i takođe različita od one koju je ranije želela i spremala.
     Pela se, a Tamis i Ariel su stupali za njom. Do vrha 'skalina' zadihala se poprilično. Zapita se da li je to zbog godina ili zbog prinudnog življenja bez dovoljno kretanja. Međutim, dočeka je prizor zbog koga osećaj smrtnosti odjednom spade sa nje - more Leta, morske zelene i travnate zelene boje... lica lepa, od sunca pocrvenela, mlada i stara, lica u smehu, rvanju, jelu, igri. Slika van vremena.
     Krenula je između drevnih kamenih kuća sa krovovima od svežnjeva trave. Videlo se da su krovovi nedavno obnovljeni novim slojevima sušene 'morske kose'. Zalazila je sve dalje, napred, u prošlost, i tražila u gomilama ljudi poznato lice. Radoznali neznanci uzvraćali su joj poglede, smeškali se videći sibilski trolist na njenoj košulji, obraćali joj se rečju "sibilo...". Neki od njih izgledali su uznemiravajuće poznato; nije bila sigurna da li ih je već ranije viđala, možda čak imala neka posla s njima u gradu... ili je ovi letnjaci samo podsećaju na one iz njenog ranijeg života. Većina je zurila u nju bez prepoznavanja; ali jedan ili dvojica su pognuli glave mrmljajući iznenađeno "Damo..." i onda se okrenuli da rašire vest.
     Tad je shvatila da će glas o njenom dolasku krenuti; da je čak moguće da Kapela Dobraventura nađe nju prva. Usporila je svoje nasumično kretanje, prinudila sebe da bude strpljiva, da postane pristupačna, kao što sibila mora biti. Ariel i Tamis su ostali blizu nje, dok je zalazila u otvorenu travnatu ravnicu iza sela; Luna shvati, sa kratkotrajnom tugom, da se oni osećaju daleko tuđinskije ovde, među svojim narodom, nego među gradskim zimcima sa kojima provode skoro sve svoje vreme. Najposle uvide da se, posle ovolikog vremena, i ona oseća tako.
     Jedan glasić koji u njenoj glavi nije nikada mirovao podseti je da je ona zimkinja po krvi: klon kraljice Arienrod. Ali svi su oni jedan isti narod, i zimci i letnjaci. Pripadaju istom svetu, kulturno nasleđe im je zajedničko. Njeno prezime, Svetlohodna, i Kapelino, Dobraventura, nastala su od imena dva svemirska broda iz one prve flote koja je donela ljude na Tiamat: jedan od tih zvezdoplova zvao se Svetlohodni tojest "onaj koji ide kao svetlost" a drugi se zvao DobraventuraD tojest "dobra avantura". Ti nazivi su posle prenošeni, mnogo vekova, kao prezimena potomaka njihovih putnika. Ona i Kapela su slične, bar po svojoj ljubavi prema ovom svetu. Samo kad bi obe mogle da imaju to na umu...
     Tamis joj dade jedno toplo pecivo sa ribljim mesom. Ariel je otišla, ne mnogo oduševljeno, sa nekim zgodnim plavokosim momkom koji ju je odvukao u grupu mladih letnjaka koji su pod rukovodstvom jedne starije žene vežbali trijadni ples. Lunina stopala su se setila koraka te igre, čim je čula muziku; njeno telo se poče njihati u ritmu. Možda je telom zimkinja, ali ima Leto u krvi... Osmehnu se Tamisu, koji je stajao pored nje i gledao plesače. "'Oš probaš?" upita ga.
     Odrečno je odmahnuo glavom, obarajući pogled ka travi. "Ne. Radije bih da samo slušam. Treba s nekim..." Opet je pogleda. Videla je njegovu zabrinutost i instinktivnu povučenost; znala je da je Tamis u pravu i da će se bolje osećati sa strane, izvan plesa. "Nekad sam i ja igrala tako", reče ona.
     "Da l' bi ti s njima?" upita je Tamis, radoznalo i iznenađeno, kao da mu nikad dosad nije palo na um da je ona ikada znala za ma koju realnost osim one koju je imala sa svojom decom, u Karbanklu.
     "Ne", reče ona. "To ti je omladinski ples. Igra zaljubljenih." Gledala je kako Ariel stupa u krug, kako se njiše, graciozno i bez treme, među drugim plesačima; obuze je čudan talas osećanja dQja vu, već viđenog.
     "Damo", reče jedan glas iza nje; trgla se jer je bio jako dobro poznat. Kapela Dobraventura je stajala iza nje i čekala; izraz njenog lica bio je suzdržan i sumnjičav. Klimnula je glavom u znak poštovanja, ali kao da to čini nerado. "Nisam očekivala da dođeš."
     "Našlo se mesta za moju brodicu dole na rivi", reče Luna.
     "Ah, pa uvek se ostavi jedno prazno vezište za Damu Thalasu, u nadi da će ona doći, takav je običaj. Ali nisam očekivala da ti dođeš." Lak naglasak na ti.
     "Ali sam došla... i zahvaljujem ti se što misliš na mene, čak i kad nisam tu, Kapelo."
     Starešina Dobraventura pogleda je malo čudno, kao da se pita da li Luna to govori ozbiljno ili joj se podsmeva. "Štaviše, dovela si svoju decu da budu svedoci svog narodnog nasleđa - po prvi put", reče ona istim tonom. "Ali nisi svog zavetovanog." Uzvila je obrve.
     "Bio je suviše zauzet... poslovima u gradu." Zvučalo je to kao izbegavanje istine, što je i bilo. Luna se zapita da li Kapela smatra da Ukres nije došao zato što se previše iskvario, previše postao Zimac - ili je Kapeli poznato i više o Ukresovoj prošlosti nego što je ona dosad mislila. U oba slučaja te izgovorene reči nisu zvučale povoljno.
     "Došla sam da osetim kako je biti ponovo u Letu. Previše vremena sam boravila u gradu, kao što si ti opravdano ukazala." Luna je osećala da i njen govor počinje da se vraća ritmovima i akcentima provincije, povučen glasovima oko nje. Ovog puta govorim istinu, reče ona sebi sa naglim uviđanjem. Tako lako je zapala u bavljenje tehnologijom a zanemarivanje svega ostalog, ubedila sebe da je sve to po volji sibilskog intelekta, da će samo tako moći da spase svoj svet. Ali saznanje o neočekivanom povratku Hegemonije dalo joj je nagli, duboki uvid da je od početka išla pogrešnim putem. Do tada je mislila kao Arienrod: ponavljala Arienrodine greške. Nema sumnje da je sibilski um nju odabrao baš zbog onoga u čemu se ona od Arienrod razlikovala. Ona je sibila, ona nije Arienrod, ona je Leto i sad mora zaboraviti da je ikad išta drugo bila...
     Kapela Dobraventura nastavi da je gleda skeptično, bez komentara. "Takođe sam došla..." požuri da izgura te reči pre nego što joj se osuše na jeziku. "...da se pomirim sa tobom, ako je to još moguće."
     Kapela Dobraventura se ukoči, kao da je sad sigurna da se ovde radi o nekoj zamci. "Kako to misliš?"
     "Znam da nikad nismo imale jednako mišljenje, tokom svih ovih godina", reče ona obazrivo, "i to ne samo po pitanju tradicije, nego ni po najosnovnijim pitanjima o tome kakvu vrstu budućnosti treba ovaj svet da ima. Ali uprkos naših - razlika, verujem da si dobra žena, i da si samo pokušavala da sprovedeš Daminu volju onako kako je ti sagledavaš. Isto važi i za mene, mada će ti možda biti teško da u to poveruješ. Obe smo pokušavale da sačuvamo onaj Tiamat koji volimo, i da zaštitimo oba tiamatska naroda, ljudski i merski."
     Kapela se namrštila i trznula ramenima, nekim nestrpljivim načinom koji Luna nije umela da pročita. "Pa, dobro, valjda je to tako. Priznaću ti toliko. Ali ne vidim šta još zajedničko imamo, Luna Svetlohodna. Tvoji načini postupanja nikad neće biti letnjački, baš kao što ni tvoja faca nikad neće biti ništa drugo nego faca Zimske Kraljice."
     Luna oseti da joj se lice preliva crvenilom i vrelinom. Proguta ljutiti odgovor koji joj je već nadolazio u grlo; svesna da je Tamis gleda, i da Kapela baca ka Tamisu oštre poglede podozrenja. Luna položi šaku na Tamisovu mišicu i pogledom ga zamoli da ostavi njih dve nasamo. Tamis pođe, ali sa oklevanjem, a usput se jednom namršteno okrete. "Osvojila sam masku Letnje Kraljice pošteno, voljom Thalasinom. Da li ti dovodiš u pitanje volju Majke Mora...?" Svaki mišić u telu joj se učvorio od napetosti, u iščekivanju Kapelinog odgovora; u strahu da će je odati praznina koja je zapravo zevala u tim njenim rečima.
     Ali Kapela samo obori pogled, stiskajući usne. "Čudni su putevi Damini", progunđa. "Čak i bratstvenici Dobraventure kao da su skloni da prihvataju promene koje nam ti namećeš u Njeno ime. Ali meni tu nešto nije jasno, i nikad mi neće biti jasno." Poče da se okreće od Lune.
     "Čekaj", reče Luna; začu nenamerni ton zapovesti u svom glasu i vide, iznenađeno, da Kapela automatski izvršava. "Ovde su u pitanju mnogo krupnije stvari, a ne samo moj ponos. Imam nešto da ti kažem i pokažem."
     Kapela je oklevala, gledajući preko ramena u nju.
     "Hoćeš li poći sa mnom do skalina?" reče Luna.
     Kapela polako klimnu glavom i pođe za njom. "O čemu je reč?"
     "Radi se o jedinoj stvari u koju obe celim srcem verujemo - o zaštiti mera."
     Starešina Dobraventura, koja je do tog trena posmatrala napredovanje svoje senke po travi ispred sebe, iznenađeno diže pogled. "Kako bi oni mogli biti u opasnosti, sad kad su nas tuđini ostavili na miru? Razmnožiće se tokom Leta; tako uvek bude. Ovo je njihovo doba parenja i novog rađanja. Kolonije koje su bile u Letu sad migriraju na sever i pridružuju se onima na teritoriji Zime."
     "Je l' to tako?" reče Luna. "Sigurna si?" Priče te vrste ona je čula kao narodna verovanja, ali bez ikakvih zapisanih dokaza.
     Kapela je načinila prezrivo lice. "To je deo onog što svako zna o merima. Trebalo je da provodiš više vremena u proučavanju naših narodnih običaja."
     "To i nameravam, od sada." Osećanje hitnosti poništilo je žaoku ironije u primedbi starije žene. Luna nije bila sigurna koliko je letnjačko znanje tačno; ali svaki novi podatak koji bi se mogao dodati već prikupljenom znanju bio bi dobrodošao.
     "Na osnovu čega ti pričaš da su u opasnosti?" ponovi Kapela nestrpljivo. "Stranci se neće vratiti još skoro ceo jedan vek. A čak ni ti se nisi usudila predložiti da mi sami počnemo da ubijamo Daminu decu i pijemo njihovu krv da bismo ostali mladi."
     Luna još jednom pocrvene. Ugrize se za jezik. "Nemamo još vek do njihovog povratka", reče ravno, "nego možda tri godine."
     Kapela je pogleda kao da je Luna odjednom sišla s uma.
     Luna protrlja podlaktice, zavlačeći šake u prostrane, labave rukave košulje, na kojima su zveketale mnogobrojne školjke. "Saznala sam pomoću sibilskog transfera da su stranci otkrili izvor zvezdopogonske plazme koju je Staro Carstvo koristilo. Ovoga trenutka oni već grade zvezdane brodove koji mogu da stignu do Tiamata bez prolaženja kroz ma kakve Crne kapije. Neće imati potrebe da čekaju. Čim završe brodove, stvoriće se ovde."
     Neverica u ukočenom pogledu Kapele Dobraventure pretvarala se u uznemirenost. Shvatala je punu implikaciju tih reči. "Očiju ti Daminih..." započe. Koraknu još nekoliko puta, zadubljena u misli. "Znači tako", reče, "to je bio Thalasin plan." Luna je čekala, nadajući se uprkos svemu da će Kapela konačno da shvati ono što ona već toliko godina pokušava da joj objasni. Međutim, starija žena se osmehnu gorko. "Borila si se da nas navedeš da volimo tuđinštinu, da zaboravimo ono što je naše od iskoni, i da postanemo slični strancima. To tvoje svetogrđe dozvalo je Daminu kletvu na tebe - možda na sve nas. Sad će tuđini da se vrate sa svojom tehnologijom, koju si toliko silno želela da imaš. Vratiće zimce na vlast, a tebe će da bace u more, kao što i treba učiniti sa jednim takvim majkonapuštenim, neprirodnim stvorenjem..."
     Luna povuče Kapelu snažno za rukav, tako da se ova okrete ka njoj. Već su stigle do ruba litice. Čula je kako joj se njeni sopstveni neizgovoreni strahovi rugaju sa usana Kapelinih. "Jesi li i slepa, a ne samo gluva, Kapela Dobraventura? Tako mi Boginje! Pa zar ti ne vidiš da su promene koje sam uvela na Tiamat bile zato da ne bismo sve izgubili kad se oni opet vrate? A ne zato što mnogo više volim njihovo od našeg! Oni raspolažu stvarima, i metodama rada, koje nama mogu biti od koristi, baš kao što mi imamo izvesne uvide koji bi njima bili od koristi, na primer... poštovanje... prema merima. To je jasno i tvojim letnjacima, inače ne bi razapinjali ove šatore od veštačke svile iznad hrane koju će tokom svečanosti čuvati u tim izolovanim 'hladnjačkim kutijama'!" Žestokim pokretom pokazala je prema livadama sa kojih su došle. "Ali to nije najvažnije. Suština je da sam ja činila sve, baš sve, samo sa jednim jedinim ciljem, a to je zaštita mera."
     Kapela frknu. "Ne mož' me nateraš da u to poverujem."
     "Pa ja sam od... Dame čula da ću morati da ih spasavam. Njoj je to bilo važnije od ma čega drugog. Čula sam da ću biti Njena alatka, i da moram učiniti sve što je potrebno da pomognem merima, jer oni... oni su... oni su Njoj sveti." Preko tih reči se saplitala, jasno je čula kako nezgrapno padaju i u njen sopstveni neverujući sluh. Nadala se da Kapela nije čula tu sumnju u njenom glasu, već da je čula samo očajničku hitnost. Diže pogled: dosetila se da je u srcu oduvek imala i jedan pravi razlog da štiti mere, razlog kome nisu potrebna dublja objašnjenja. "Meri su mi spasli život, jednom prilikom. Ja ću da spasem njih, ako mogu."
     Sad je Kapela Dobraventura ćutala. Oči su joj bile tvrde, ali bistre, lice bez ikakvog izraza; slušala je, najzad.
     "Radim toliko godina da steknemo nezavisnost, da se više nikad ne dogodi pokolj mera. Ali sad se sve opet promenilo - za sve nas, hteli mi to ili ne. Stranci se vraćaju prerano, mi nismo spremni, ubijaće mere iako meri nisu imali prilike da povećaju svoju populaciju. Nastaviće, rukovođeni slepom pohlepom, sve dok ne ubiju i poslednjeg. A to će biti nezamisliva tragedija, ne samo za nas nego i za njih. Svi ćemo biti... pod kletvom Daminom. Osim ako ja nađem neki način da to sprečim."
     "A kako misliš da se to može uraditi?" upita Kapela Dobraventura konačno. U njenom glasu još je bilo sumnje, ali, bar, ne neprijateljstva.
     Luna pođe niz strmo, usko stepenište, gledajući svaki pokret svojih stopala; samo jednom se osvrte i pokretom pozva Kapelu za sobom. "Meni je Thalasa pokazala istinu o merima: da su... inteligentne osobe, kao i mi."
     "Ti u to veruješ?" upita Kapela. Luna je razumela da se Kapelina neverica odnosi ne na sadržinu samih reči, nego na činjenicu da te reči izgovara osoba za koju je Kapela verovala da je davno okrenula leđa starim predanjima po kojima su meri svetinja.
     "Verujem jednako duboko kao što verujem da postojim", odgovori Luna. "Imaju svoj jezik. Jedan od mojih poslova - u saradnji sa sibilama Koledža - bilo je proučavanje njihovog jezika, sa željom da uspostavimo komunikaciju sa njima. Ako to uspe, moći ćemo bar da ih upozoravamo na opasnost."
     Luna siđe do najnižeg stepenika i klimnu glavom Džeruši i Miroeu, koji su stajali zajedno na doku. Iza sebe začu naglo zaustavljanje Kapelinih koraka.
     "Šta 'oće ovi?" upita Kapela. "Zašto si ih dovela ovamo? Nisu dobrodošli..."
     Prekide je naglo kretanje u vodi: glava i dugi, vijugavi vrat jednog mera pojavili su se pored dveju čekajućih figura. Svilena upitno pogleda Džerušu i Miroea, pa dve novodošle osobe, pa opet njih. Džeruša je čučnula blizu vode i počela da mrmlja nešto nerazgovetno i da gladi glavu merkinje. Starešina Dobraventura je to gledala kao hipnotisana.
     "Zamolila sam ovo dvoje da dođu zato što je ona njihova", reče Luna blago.
     "Niko ne može biti vlasnik mera", odseče Kapela. "Osim toga, nijedan stranac nikako..."
     "Oni su je odgajili", reče Luna. "Našli su je na obali pre oko sedam godina; bila je siroče, bez roditelja. Oni su joj porodica. Napustila je zaliv kod Ngenetove plantaže, u kome je provela čitav život, i doplivala ovamo, za njima... zato što su je oni zamolili da tako učini. Eto, zato su njih dvoje došli. Da tebi pokažu da su moje reči istinite."
     Kapela Dobraventura pođe polako pored nje, ka Džeruši i Miroeu. Kretala sa kao da se svaki mišić njenog tela tome protivi, kao da je primorava neka jača sila. "Jeste li vi odgajili ovo mersko mladunče?" upita.
     Miroe klimnu glavom. "Jesmo." Džeruša je i sad čučala; držala se za jedan od stubova za vezivanje lađica, a drugom rukom prihvatala milovanja Svilene, koja su uključivala i dobru meru udaranja glavom u dlan.
     "Kako je to moguće?" reče Kapela grubom otvorenošću, nesposobna da se pomiri sa onim što je svojim očima gledala. "Niste Tiamatovci."
     "Moja porodica je živela na Tiamatu tri generacije", reče Miroe, nadnoseći se onako visok nad nju. Njenoj svadljivosti suprotstavio je svoju, ništa manju. Luna se priseti svog prvog susreta sa njim, i oseti kratkotrajni sev sažaljenja prema Kapeli. "Moja žena se opredelila da ostane na Tiamatu kad su svi drugi otišli zauvek, zato što joj se ovaj svet svideo više od svega što je viđala na drugim planetama. Kako to može biti, da smo mi ovde manje na svome nego ti? I tvoji su doputovali ovamo kao izbeglice odnekud, na Dobraventuri. Jedino meri su stvarno starosedeoci." Pogleda preko ramena, ka Geji Džeruši i Svilenoj. "Celog života studiram mere. Moj život je bio posvećen tome da ih štitim na sve moguće načine, sve do kraja Zime... ali to nije bilo dovoljno. Ne želim nikad više da vidim ono što sam video na mojoj obali..." Pogleda opet Kapelu.
     Kapela Dobraventura je proučavala njihova lica još koji trenutak, a zatim se okrenula ka Luni. Luna je izdržala taj pogled pravo u oči; osećala se kao da je starešina klana Dobraventura sad, po prvi put u šesnaest godina, stvarno gleda i stvarno vidi. "Osećam se kao da mora biti da sanjam", reče Kapela i pogleda ka pučini okeana. "Možda je Gospa Thalasa govorila svima nama, na svoj način." Osmotri opet Lunu, pa Džerušu i Miroea. "Tvrdite da stvarno možete razgovarati sa tim mladunčetom mera; i da je ono išlo sve dovde, za vama, zato što ste mu tako naredili?"
     "Zahtevali", ispravi je Miroe.
     Džeruša ga ćušnu da zaćuti. "Bilo je to jednim delom osećanje poverenja, a drugim delom stvarna komunikacija", reče ona. "Izgleda da postoji jako mali broj pojmova koji su nam zajednički... mi čak ne znamo ni kako da im postavljamo pitanja. Veoma veliki deo njihovih aktivnosti izgleda da je u vezi sa merskom pesmom, koju, opet, ne razumemo."
     "Ali u kojoj smo našli obrasce slične onima u letnjačkoj staroj narodnoj muzici", reče Luna, prisiljavajući svoj glas da zvuči strpljivo. "Želeli bismo danas da razgovaramo sa ljudima na festivalu i da snimamo pesme kojih se sećaju, naročito pesme o merima, kao i sva narodna predanja o merima, priče, praznoverice. Ako nam ti pomogneš, celo Leto će početi da shvata da je naš posao vitalan za sve koji žive na ovom svetu."
     Kapela je oklevala, opet neodlučna.
     Luna pogleda šta se to kreće na skalinama. Primeti, iznenađeno, da silaze Tamis, Ariel, i troje letnjaka za njom, dva momka i jedna devojka. Ariel je prošla pored četvoro odraslih na gatu punim zamahom, kao topli vetar; u hodu je dozivala Svilenu serijom zvižduka stopljenih u muzikalne akorde, nalik na ptičji cvrkut. Svilena se poslušno vrati do gata, a Ariel joj predstavi svoje mlado društvo, pri tome, mladalački, zaboravljajući na postojanje starijih.
     Kapela Dobraventura ih je gledala, a Luna je, sa svoje strane, videla isto što i Kapela: naime, da Ariel silno liči na svoju majku, da je odrasla u gradu a ipak je nekako u svom elementu ovde sa merima. Dobraventura odmahnu glavom naznačavajući neko osećanje koje je samo moglo biti rezignacija. "Vrlo dobro", reče polako. "Nisam nikad ni pomišljala da ću doživeti ovaj dan; ali eto, i to se desilo." Pogleda Lunu. "Ti i ja imamo jedan cilj od danas, Luno Svetlohodna. Radićemo Damin posao zajedno, ubuduće. Nadam se samo, da ćemo to moći dovoljno dobro."









30. KAREMOF: Orbitalni habitat broj 1
     "Kako je prošlo, komandante?" Vanu je ustao sa sedišta i ostavio na stranu naglavni aparat kojim se koristio da mu lakše prođe vreme. Gundalinu stade pored njega. Konferencija je potrajala duže nego što je bilo predviđeno, kao i obično, a Vanu je stigao tačno kad je bilo predviđeno, kao i obično.
     Gundalinu se smeškao. "Faseran i Tadžad su čuli ono što su hteli. Mislim da će sve ispasti tačno kao što je Pernate predvideo." Pođoše zajedno, krivudajući između radnika, ljudskih i robotskih, koji su mukotrpno ugrađivali novu seriju murala u zidove dvorane hegemonijskog Koordinacionog centra. "Ima još dobre dve godina da se radi pre nego što pošalju ekspediciju na Tiamat - naravno, ako i brodogradnja bude išla tačno po planu..." Osvrte se ka Vanuu, zato što su na tom mestu morali proći jedan iza drugog. "Ali, Faseran mi je već danas rekao da mogu dobiti mesto Predsednika vrhovnog suda Tiamata, ako to želim."
     Vanu se trže iznenađeno. "Oče svih mojih dedova! To su dobre vesti... Svakako se nadam da ćeš uzeti u obzir moj zahtev da dobijem neki položaj u privremenom sastavu tvog osoblja. Naime, kao što znaš, ja..."
     "Posle svih tvojih doprinosa ostvarivanju ovoga, N. R", reče Gundalinu, "dovoljno je da samo kažeš koje mesto u novoj vladi hoćeš." Osmehnuo se. "Pa i mesto komandanta policije, ako ga još želiš." Njegov se osmeh proširi: video je da se Vanuovo lice ozarilo zadovoljstvom.
     "Da, itekako..." I Vanuov osmeh se raširio, a pesnica, na ruci opuštenoj uz bok, stisnula kao neprimetni povik.
     "Onda smatraj da je to ur..." Gundalinu se sudario sa jednim telom koje je, idući unatraške, iznenada iskrslo pred njim. Šake poleteše gore da ga pridrže, da ne padne; momak na koga je naleteo pogleda Gundalinua u oči, sivim očima punim hitnosti; uz to, Gundalinu oseti ovlašni ali prepoznatljivi znak u dodiru šake koja mu je utisnula neku ceduljicu u dlan.
     Stisnu prste oko cedulje i zausti da nešto kaže - ali primeti, u poslednjem trenutku, registarski broj, višecifreni, otisnut na čelu mladog radnika, broj čije prisustvo je značilo da je to neklasifikovani. Gundalinu proguta reči koje je mislio da izgovori, a na licu mladog trudbenika pokaza se namerno izvedeni izraz ogromnog straha. Onda se radnik, u znak samoponiženja, baci ničice na tlo ispred Gundalinua, i ostade tako da leži. Gundalinu spusti pogled ka crnim, neočešljanim kovrdžama mladićeve kose, i ne reče ništa. Po zakonu, tehnokrat i neklasifikovani nisu mogli ni da razgovaraju neposredno, jedan sa drugim, bez prevodioca koji pripada nekoj kasti između te dve. Čak je i izvinjenje, sa ma koje strane, bilo nemoguće. Osim toga, bez obzira ko je bio u pravu, neklasifikovani je uvek bio u krivu.
     "Ej slušaj ti skote tupavi..." Predradnik, pripadnik ne-teha, dočepa radnika, koji se već počeo dizati, za iza-vratni deo svepokrivne odeće i odvuče ga Gundalinuu s puta. "On Vas preklinje za izvinjenje, komandant-sathra..." reče predradnik, i jako gurnu radnika, koji zamumla naletevši licem na sliku, uklesanu u kamen na zidu, njihovih zajedničkih predaka.
     "Bila je moja krivica", reče Gundalinu gužvajući hartijicu u pesnici. Trudbenik se okrenuo da ga pogleda; jedan obraz bio mu je crven, a na zidnom reljefu, od koga se odmakao, ostade crvena mrlja. U mladićevim očima više nije bilo baš nikakvog izraza.
     "Ne, sathra. Njegova krivica." Sledećeg trenutka predradnikov glas sustiže radnika, koji se sav trže. "Ej! Ti! Otpušten si." Momak klimnu glavom, zatim, pognute glave, pođe hodnikom. Udaljavao se od njih bez osvrtanja. "Gospodine", reče predradnik, zadovoljan sobom, nakloni se i skloni im se s puta, hodajući unatraške.
     "Hvala", reče Gundalinu i pođe dalje, kao što se od njega i očekivalo.
     "Bogovi", reče Vanu, besno gledajući u leđa radenika koji je odmicao, "zašto uopšte dozvoljavaju ovakvima da rade na tako skupom projektu?"
     "Zato što takvi rade praktično džabe", odgovori Gundalinu umorno. Gledao je pravo pred sebe; bližili su se tramvajskoj stanici. "Vanu, da li si ikad zamislio kako bi se osećao kad bi živeo kao niskorođeni?"
     Vanu ga kratko pogleda. "Svakako ne."
     Gundalinu odtipka jednu sekvencu brojeva na prednjoj, blago sjajećoj ploči pozivne kutije na tramvajskoj stanici. "A da se to tebi desilo? Je l' bi ti se sviđalo, šta misliš?"
     Vanu se nasmeja. "Mislim da bih radije umro."
     "E tako sam i ja uvek govorio." Gundalinu se tužno osmehnu, pamteći dane kad su njegova sopstvena uverenja bila isto toliko nepopustljiva i pojednostavljena. Okrete leđa Vanuu i otvori zgužvano parčence hartije koje mu je radnik gurnuo u ruku. Opsova.
     "Šta je?"
     Gundalinu se opet okrete Vanuu i dade mu cedulju. Vanu je pročita, ali pokaza reakciju tek kad pogledom stiže do zagonetnog simbola užvrljanog ispod teksta. "Kartografi...?" Zbunjeno je vratio cedulju Gundalinuu. "Šta ovo znači?"
     "Nevolju."
     Vanu opet pogleda niz onaj hodnik kojim su došli. Onaj trudbenik više nije bio tamo. "Da javim Službi bezbednosti...?"
     "Ne." Gundalinuova pesnica se steže, gužvajući taj papirić još jednom. "Ovo su porodična posla. Pozovi šatl da nas čeka. Moram da preletim na Hab Dva."
     "Na orbitalnu luku? Ali imamo sastanak sa Jarsak-Pernateovom i sa odborom, pa onda imamo inspekciju..."
     "Sve otkaži." Stiže tramvaj, i Gundalinu uhvati vrata. "Reci... reci da je hitan slučaj u porodici. Neće biti laž." Pope se u tramvaj. "Biću u kontaktu."
     Vanu je samo zurio u njega; onda se neočekivano ugura, i on, u tramvaj. Zatvarajući se za njim, vrata ga dobro pritisnuše u leđa. "Komandante." Obori pogled i dotače Gundalinua po mišici ruke. "Ne razumem o čemu je tu reč, ali, ne bi trebalo da ideš sam."
     Gundalinu klimnu glavom; nije bio siguran da li je zahvalan, ili samo nezadovoljan, što mu neko ukazuje na tu činjenicu.
     "Opet tvoja braća?"
     "Da." Gundalinu potonu u jedno sedište. Tramvaj je krenuo.
     "Šta su uradili?" Ovog puta.
     "Još ne znam, ali nevolja je velika. Čak me mnogo i ne zanima o čemu se radi, ali, tako mi svih naših predaka, ovo je poslednji put. Neću zatrpavati više nijednu 'grešku'. Daću da budu uhapšeni, da im se oduzme status..." Sumorno pogleda Vanua u oči. "Ja to ne mislim ozbiljno, a?"
     "Ni u jednom dosadašnjem slučaju nisi", reče Vanu tiho.
     "Ovog puta me ne zaustavlja čak ni uspomena na naše pretke, N. R. Nego, politika... 'kako bi izgledalo'..."
     "Uskoro će tome kraj", reče Vanu. "Bićeš tamo gde želiš da budeš, na mestu Vrhovnog sudije Tiamata. Onda ovo neće biti važno, moći ćeš da ih pustiš direktno na vešala."
     "Obezbediću konopca koliko treba." On sklopi oči.
     Šatl ih je sačekao i poneo između dva veštačka sveta. Leteli su kroz karemovski cislunarni, dakle od meseca bliži, orbitalni prostor, istačkan lažnim zvezdama - drugim habitatima i industrijskim bazama. Tokom ovog preletanja, Gundalinu je ćutao, zamišljajući različite scenarije sa blamažom, besomučnim ponašanjem, stotinu različitih potresnih suočenja. Najzad je gigantski, belo-blistajući torus zvezdane luke ispunio, lagano, njihov vidik. Habitat, to jest stambena zona, u obliku točka; u sredini, ostrvo koje je zapravo zvezdana luka sama; između njih, providni 'paoci' kroz koje se dolazi i odlazi. Bio je to 'Hab Dva', najveća orbitalna konstrukcija u okolini Karemofa. Gundalinu prekide svoja turobna razmišljanja, privremeno, samo da bi razgledao duge kolone 'novčić-brodova' opružene kroz vakuum, bezbedno vezane za svoje 'gatove' unutar točka; da osmotri njihov oblik, okrugao, širok i pljosnat, prilagođen tranzitu kroz crne jame. Već su mu izgledali tuđinski i maltne primitivno, jer su se njegove oči privikle na zamišljanje organskih oblika nove nadsvetlosne flote koja se polako rađala; ipak, znao je da će novčić-brodovi, sa ugrađenim novim pogonom, biti i odsad, u celoj doglednoj budućnosti, osnov međuzvezdane trgovine. Budućnost... On uzdahnu. Gledao je kako usklađuju svoju orbitu sa orbitom stanice ispod njih.
     Tri figure su stajale i čekale ga u jednoj ulaznoj vazdušnoj komori čija se mala, ručno pokretana brava diskretno zavrtela iza njih. Prepoznao je sve troje: Doni, članica ekipe metalurga iz brodogradilišta, i još dvojica radnika - glavni monter i operator egzo-skeleta, sudeći bar po informativnim nalepnicama na njihovim jednodelnim svepokrivnim svemirsko-radnim odelima.
     Dok su prilazili radnicima, Vanu se mrštio sa nerazumevanjem i nezadovoljstvom. "Zašto ste...?" Prekide, videći Gundalinuov znak rukom da zaćuti.
     "Zahvalan sam za vašu poruku. Doni, možete li mi Vi reći šta se desilo?" Gundalinu na tren dotače inženjerkin podignut dlan: pozdrav, bez reči, između dvoje jednakih.
     Klimnula je glavom. "Bojim se da mogu, komandante. Ali, već odavno Vas čekamo ovde; trebalo bi da krenemo, ako nemate ništa protiv. Poznajete Zarkadija i Tilhena...?"
     Gundalinu klimnu glavom, gledajući jednog pa drugog. Obojica van-Karemovci, shvati on. Pade mu na um da ova žena postupa razumno: povela je dvojicu krupnih tipova koji izgledaju spremni da svaki problem reše na 'tvrd' način. Ipak, to su i pouzdani, sposobni radnici, koliko se on mogao setiti. "Bogovi. Je l' tako loše?" upita je.
     Načinila je grimasu i opet klimnula glavom. "Idemo u predeo slabe gravitacije."
     Gundalinu opet pogleda njih dvojicu. Osećao se kao da je progutao kamenje. "Hvala što idete s nama." Oni klimnuše glavama, a Tilhen pokaza i trag osmeha, i slegnu ramenima. "Žao nam je što čujemo da smo Vam potrebni, komandante."
     "Tako je", reče on.
     Doni ih povede do jednog iznajmljenog kombija koji je izgledao anonimno. Ukrcali su se, a ona uključi kontrole. Na unutrašnjem ekranu se pojavi mapa pokrivena mrežom ukrštenih linija. Gundalinu vide da duboko u njoj žmirkaju dva malena crvena svetla, jedno pored drugog; bilo mu je jasno da su to 'trejseri' koji odaju položaj njegova dva brata. Vide da sa ruba u mapu ulazi i jedna zelena tačka svetlosti, koja je morala biti njihov kombi; kretanje vozila je već i telom osetio.
     "Pozadi imamo radnu odeću, komandante. Treba to da obučete", reče Doni. "Jer tamo gde idemo, polovina ljudi će se plašiti da razgovara s Vama ako ste ovako obučeni, a druga polovina će želeti da Vas zakolje. Bez uvrede." Ovo je dodala videći Vanuov besan pogled.
     "Nema uvrede", reče Gundalinu. Pogura Vanua ispred sebe, u zadnji deo kombija, i strpa mu u šake jedno izbledelo svepokrivno odelo.
     "Komandante", progunđa Vanu, stežući svepokrivno odelo kao da bi moglo biti živo, i istovremeno tražeći oslonac zato što je kombi strmo uzleteo. "Ovo je ludost. Ne možemo ovako; treba zvati policiju..."
     "Pa mi smo policija, kapetane Vanu." Gundalinu izvuče ramena iz gornjeg dela, takozvane 'bluze', svoje policijske uniforme; podiže bluzu u vazduh da je pogleda, a zatim je ispusti na pod. Zatim oslobodi sastavnu liniju svoje tunike i svuče se.
     Vanu obori pogled i poče, postiđeno, da skida bluzu.
     Gundalinu mu okrete leđa. Sećao se onih vremena kad je i on imao isto tako 'viktorijanske' navike. Navuče svepokrivno odelo, u polumraku i u nezgodnoj tišini. Kombi polete oštrim zaokretom u jednu stranu, i nastavi let. Najzad se okrete i Vanu, na čijem licu su se borili postiđenost i neudobnost.
     "N. R..." reče Gundalinu blago. "Nisi pod naređenjima. Ne moraš se umešati u ovo. Možeš bilo gde sići i odustati, i ja ću biti zahvalan... Moja dva brata možda jesu tupavi, ali nisu samoubilački nastrojeni. Ovo će mi pokvariti dan, ali me neće ubiti." Navuče sebi na glavu jedan olupani šlem lučkog radnika.
     Vanu pogleda napred, prema figurama troje polu-neznanaca koji su ih čekali u prednjem delu kombija, onostran pregradnog zida. Njegov izraz lica ne postade ništa bolji. "Do vragova..."
     "Svi ovi su u Kartografima. Kao i onaj što mi je dodao cedulju. I svi mi čine prokleto veliku uslugu."
     Vanu ga pogleda sa nevericom. Klimnu glavom, prihvatajući situaciju, i uzdahnu. "Dobro, ovako je bar razumljivije."
     "Šta?"
     Vanuove usne se trznuše. "To da ti dozvoljavaš da ti se ne-tehovi i radništvo obraćaju kao sebi ravnom, a ne vidi se razlog tome." Dovrši pričvršćivanje svepokrivnog odela i stavi, i on, šlem na glavu.
     Gundalinu pređe u prednji deo kombija i stade iza Doninog sedišta. "Ispričaj mi. Za ime sedam paklova, u šta su to upali, pa im je bilo potrebno da se dovuku na ovakvo mesto?"
     Doni diže ka njemu pogled hitrog shvatanja. Potom odluta pogledom opet preko neravnog veštačkog 'terena' donje magacinske zone, i protrlja šakom svoju kratko podšišanu, prosedu kosu. "Stvar nije lepa, komandante. Izgleda da Vaša braća pokušavaju da prodaju tajne programske kodove, one pomoću kojih se dobija pristup u proizvodne planove za zvezdanu flotu..."
     "Prokletstvo!" Gundalinuove šake se stegoše na naslonu sedišta. "Kako su uspeli tako nešto da dobiju? Nemaju pristupne dozvole..."
     "Čini se da je Vaš brat S. B. iznajmio nekog da izvrši dubinsku analizu vaših porodičnih kodova i otkrije ključ za Vas. Onda je upotrebio jednu od Vaših pristupnih dozvola i prevario neki od programa ovde gore, ne za dugo, ali, dovoljno dugo."
     Gundalinu opsova. Osećao se kao da ga je neko ritnuo u stomak. Zatvori oči, kao da bi hteo da isključi svest o činjenici da su pogledi svih ostalih upereni u njega kao reflektori. "Kome? Kome misle da prodaju?"
     "Izvesnim frakcijama po čijim pravilima igrate i Vi, ali koje na osnovu istih pravila vode sasvim drugu Igru."
     Gundalinu prinudi sebe da udahne duboko, i da zadrži dah; da se koncentriše. "Ništa im to neće vredeti. Kodovi neće funkcionisati, menjaju se automatski sa svakom smenom."
     "To ja znam, komandante." Doni klimnu glavom. "Ali izgleda da Vaša braća nisu znala."
     Njegov smrtni stisak na naslonu sedišta sada popusti. Nije naneta šteta. Nikakva stvarna šteta. Ali je mogla biti. Ovog puta stvari su otišle predaleko. Ovog puta on sebi ne može priuštiti luksuz da ih ignoriše, da nalazi objašnjenja i opravdanja, da oprašta... i prikriva. Ovo što su uradili nije samo izdaja njega, nego je izdaja i u sasvim drugačijim razmerama. Ovo je veće od ma kog ličnog poniženja, privatnog ili javnog...
     Doni zustavi kombi. Gundalinu vide ispred njih saobraćajnu barijeru sa žmirkavim svetlima i nacrtanim simbolom lebdenja bez težine, koji označava životni i radni prostor sa slabom gravitacijom. "Odavde moramo pešice, komandante", reče ona. "Nije daleko."
     On diže pogled ka crvenim treptavim tačkama na ekranu koje su markirale položaj njegove braće. Dotače ih prstom. "Nisu se pomerili", reče.
     "Verovatno čekaju. Ako imamo malčice sreće, ispostaviće se da su ih kupci napustili, naime utvrdili da su kodovi bezvredni i zato rešili da se čak i ne trude da dolaze."
     "Sigurna si da tamo nema nikog drugog?"
     "Nije registrovano prisustvo nikog drugog, komandante." Slegnula je ramenima, ustala i dodala mu pištolj. "Susedstvo je nezgodno." On automatski proveri naboj, onda ugura pištolj u jednu lako dostupnu pregradu u svepokrivnoj odeći; Doni je već delila oružje i drugima. Vanu, sa izrazom nelagodnosti, stavi svoj pištolj u džep.
     Ostavili su kombi i pošli ka barijeri; niko se nije mnogo udaljavao od grupe. Prošli su prepreku i zašli u ogromnu, lagano uzlazeću krivinu niskogravitacijske zone. Gundalinu oseti da njegovi koraci počinju da klizaju i plove, i promeni način kretanja, reagujući na činjenicu da je njegova težina naglo spala na mali deo dotadašnje. Gravitacija se ovde menjala od mesta do mesta, od trenutka do trenutka, u zavisnosti od poslova koji su obavljani u fabrikama i magacinima. Od dolaska u ova brodogradilišta Gundalinu se navikao na kretanje kroz prostore sa niskim i sa nultim 'G-faktorom'. Sada prepusti svome telu da funkcioniše po navici, a svoje misli uputi napred; gledao je dve crvene tačke koje su sad postojano svetlele na mapi čiju sliku je dozvao na unutrašnjost vizira svoga šlema.
     Vanu pored njega opsova. Jasno se videlo da mu nedostaju slična iskustva sa varijabilnom gravitacijom. Doni i dvojica njenih pratilaca gledali su, bez komentara, njegova mlataranja. Nastavili su da odmiču dugim, lučnim koracima, prisiljavajući njega da se snalazi kako zna i ume. Ovom Vanuu predstoji jedno malo školovanje, pomisli Gundalinu, i to školovanje koje će mu biti od koristi, ako se potrudi da ga upamti.
     Nisko-gravitacijske zone bile su raspoređene kao čvorovi u utrobi prstenastog dela zvezdoluke; korišćene su prvenstveno za istovarivanje i obradu onih materijala sa kojima se inače ne bi moglo raditi. Ovde su postojale i stambene jazbine, nakačene po zidovima i nabijene u razne budžake između ogromnih depoa, kranova i agregata u ovom sivom, odjekujućem, sutonskom svetu. Tu je stanovao narod najniže od nižih klasa. Gundalinu, u prolazu, vide oči nekog deteta koje su virile ka njemu iz jednih improvizovanih vrata; okrete pogled na drugu stranu, sa bolom u utrobi. Karemof je davao glavninu visokotehnološke robe za potrebe cele Hegemonije, a proizvodnja se obavljala uglavnom u kosmosu; a to je značilo da i većina radnika koji su se iz ekonomskih razloga doselili sa drugih planeta moraju stanovati ovde, zbijeni u nedovoljan stambeni prostor, često pod uslovima o kojima niko normalan ne bi ni razmišljao. Na površini planete Karemof živeli su samo još najbogatiji i najmoćniji - jer su jedino oni imali dovoljno novca za to.
     Gundalinu protrlja ruke, pamteći da je na ovakvim mestima hladnoća često vrlo opasna. Zastadoše pred jednom automatskom kapijom; Doni utipka šifru. Iznad njihovih glava lagano je plovio tegljač; duboko pulsiranje njegovih motora avetinjski je odjekivalo sa tvrdih površina svud oko njih. U njegovu svest prodirali su i drugi zvuci: daleka vika, silna škripa nekih teških mašina, pištanje sekača, i neke vibracije toliko duboke da ih je više osećao nego čuo; od njih su ga boleli zubi. Ovde rad nije nikada prestajao, a ni buka, uvek promenljiva ali večna, sa ehoima i distorzijama kakve Gundalinu nije čuo nikada i nigde drugde: kao da i zvuk, a ne samo sila teže, trpi izobličenja i prestaje da funkcioniše.
     Pođoše dalje, kao nespretni plivači. Prolazili su pored radnika koji su plovili kao priviđenja kroz njihovo vidno polje, u grupicama ili pojedinačno, sa raznim varijantama praznine na licu, podozrivi, tupih očiju. Šine teretne pruge, debele svaka po metar, na jednom mestu su se uzdizale iznad njihove staze; vodile su do ulaznih vrata jedne vazdušne komore u koju bi moglo stati pola svemirskog broda. Gravitacija se pojača naglo, i svi se teturavo i trapavo tome prilagodiše, samo da bi opet počeli da plutaju i sudaraju se jedni sa drugima u trenutku kad je opet popustila. Gundalinu ispravi Vanua, vide u njegovim očima dezorijentaciju i rastuću paniku. "Uvežbaćeš se", reče mu tiho. Vanu klimnu glavom, duboko udahnu i pođe samostalno dalje.
     Priđe im, sa strane, nekakva banda besklasnih trudbenika; Gundalinu začu podrugljivi smeh i promrmljane uvredljive reči. "Ej, ti, sveže meso", dobaci jedan glas. "Možda ti treba mala pomoć..." Nečiji lakat zakači Vanua, koji se prevrte i nalete na zid.
     Čim je povratio ravnotežu, Vanu se, gnevna lica, maši rukom za džep u kome je imao skriveno oružje. Gundalinu ga uhvati za ruku i zadrža, a Zarkadij dočepa njihovog uznemiritelja. Nadneo se nad njega, pošto je bio mnogo viši, i gurnuo ga, tako da ovaj odlete među svoje kompanjone. "Što ne bi' ja pomogo'o tebi, vrećo govana... da pronađeš na koju stranu možeš da se saviješ a na koju ne." Tilhen pođe napred i stade rame uz rame sa njim.
     "Šta je, samo sam se zezao", reče radenik dižući ruke i izmičući se, hitrim skakutanjem, od njih dvojice. "Dobro nam došli na Karemof, čmarovi nesretni. Ajd pa da vam se dopadne ovde. Aaa! Stranci!" On pljunu. Ostali iz njegove grupe već su odlazili svojim putem, nastojeći da ne budu u dohvatu.
     Gundalinu je njihov odlazak pratio držeći ruku nemarno u džepu, na umirujućoj solidnosti pištolja za onesvešćivanje. Njihovi glasovi već kao da su stizali iz neke nezamislive daljine; niz jednu cev doplovi i njihov smeh, sav u odjecima, pa nestade.
     Doni krete dalje, a za njom ostali, sad bez reči. Vanu je zurio u lica ljudi pored kojih su prolazili, kao da na njima nešto traži ali ne nalazi. Gundalinu je to razumeo: Vanu je i sad očekivao da će ovdašnji stanovnici na neki način percipirati različitost u njegovom izgledu, ili možda Gundalinuovom. Nešto po čemu se izdvajaju. Međutim nijedan radnik ga nije pogledao dvaput.
     "Još kol'ko, Doni?" upita Gundalinu. Njegova nelagodnost povećavala se sa svakim daljim mimoilaženjem sa nepoznatim ljudima.
     "Eno, ono je taj magacin, tamo gore", pokaza Doni.
     Gundalinu se odgurnu od zida pored nje, rizikujući da bi postigao brži, duži iskorak. Odgurnu se još jednom. Nije se osvrtao da vidi koliko ostalima polazi za rukom da ga prate; usmerio se samo na dve tačkice crvenog sjaja koje se u međuvremenu nisu promenile, i na pokrete svog tela koje je smanjivalo distancu do njih.
     Nije mogao verovati da su stvari otišle ovako daleko, da će se on sada suočiti sa njima na jednom ovakvom mestu zato što su počinili akt tako sramotne glupavosti. Osećao je povratak svog besa, slepog, ubilačkog, talas grozničave vreline u kojoj je izgaralo i nestajalo sve iz njegovog uma osim potrebe da ih nađe, da ih pogleda oči u oči, i da im da ono što su zaslužili. Ovog puta ništa ga neće zaustaviti, ništa naterati da se predomisli. Upozoravao je on njih, govorio je ponovo i ponovo, ali nemaš kome, nezahvalnici jedni, govna jedna luda, tupaci bez iole časti...
     Stiže u podnožje magacina. Nigde u blizini nije video radnike, niti znaka da je iko ovde išta radio poslednjih nekoliko meseci. Diže pogled ka fasadi zgrade koja se, ogromna, uzdizala iznad njih. Na prljavoj metalnoj koži magacina video je žareće crvene i žute dezignacione kodove: većina njih nije mu značila ništa. Pred njim su bila pet spratova visoka dvokrilna vrata tovarnog ulaza, solidno zatvorena i hermetizovana; ali u dnu su bila uzana, mala vrata, pacovskoj rupi slična, za prolazak ljudi. On izvuče pištolj i još jednom, kompulsivnom brižnošću, proveri njegov naboj.
     Osetio je, više nego video, da mu prilaze Doni i ostali. On se pomače da uđe, a Doni načini pokret rukom kao da bi htela da ga zadrži, pogledom nagoveštavajući da bi možda trebalo da neko drugi pođe napred. On odrečno zavrte glavom. Kontrolna ploča pored ljudskih vrata pokazivala je da su nezaključana. On gurnu crno obojeni metal napred, prema unutrašnjosti magacina; vrata popustiše, uz rapavu škripu, i otvoriše se ka senkama. Gundalinu zakorači unutra, oprezno ali sada bez ikakvog oklevanja, svestan da mu srce gruva a mozak peva od adrenalina; svestan da su to reakcije zbog raznih osećanja, među kojima straha nema. Njegovi spori, ploveći koraci odjekivali su šuplje, preklapajući se donekle sa zvucima koje su iza njega stvarali njegovi kompanjoni: kao talasići u vidu koncentričnih krugova na površini neke tamne vode.
     "Ejč-Kej!" povika on punim glasom, ne videći nikoga, ne čujući sada ništa drugo. "Es-Bi!" Drugi su ga sledili, kroz prostor nalik na ogromnu pećinu prepunu kojekakve buradi sa kriptičnim etiketama, zatim kroz drugu takvu ali napola ispunjenu sanducima velikim kao kuća. Zelene tačke svetlosti koje su označavale njihovo prisustvo na mapi bližile su se, neumoljivo, crvenim tačkama, i sad stabilnim. On povika još jednom imena svoje braće, ali ni sad ne dobi odgovor. Zapita se šta li oni, za ime hiljadu predaka, zamišljaju da će postići. Zašto ne odgovore - zašto ne beže? - nego samo stoje tamo, ćute, čekaju, ponižavaju ga iako su uhvaćeni na delu, primoravaju ga da on priđe njima.
     Odgurnu se, prejako, u nameri da stigne do ulaza sledeće takve špilje. Nalete bolno na metalni ragastov, uhvati se čvrsto i ostade nepomičan sva dok žmirkanjem ne postiže da mu se vidno polje izbistri. Sa šakom skliskom na dršci pištolja, gurnu ljudska vrata i uđe, a tačke svetlosti na mapi se sastaviše.
     Pred njim je magacinski pod bio crven: kao jezero crvene boje, mokro-sjajne, kao da je neko prosuo kofu masne farbe. Naglim izvijanjem tela on pokuša da se zaustavi, ali ipak sa oba stopala stade po sred tog prosutog. Jedna crvena kap udari u more crvenosti ispred njega, kap iz nekih visina; za njom, još jedna. Pištolj mu iskliznu iz prstiju sada lišenih nerava, pade na pod, isprska crvenim kapljicama jednu njegovu nogavicu. On diže glavu; svi pokreti sada su mu bili kao usporeni film, kao da se oko njega dogodio doplerovski crveni pomak vremena samog; prinuda je stezala neumoljive prste oko njegovog vrata, prisiljavala ga da pogleda gore.
     Njegova braća bejahu gore. Okačeni o plafon, daleko iznad njegovog dohvata. Visili su o dva lanca, kao meso u kasapnici; svakom po jedna kuka za dizanje tovara proterana kroz prsa; mrtvi. Pogledom je pratio pad još dve kapljice sve dok se nisu smirile u moru krvi ispred njega, kao suze u tišini.
     Okrenuo se, zaglavinjao, sudario sa masom tela koja su bila odmah iza njega. Vide njihova lica - šokiranu nevericu Doni i Zarkadija i Tilhena, užas u Vanuovim očima. Vanu se obrte i nagrnu da beži kroz vrata.
     "Skinite ih..." reče Gundalinu. Nije dozvoljavao svojim očima da skrenu sa Doni. "Nađite nekog... da ih skine."
     Doni je klimnula glavom i pokretom naznačila Zarkadiju i Tilhenu da krenu. Oni iziđoše. Njene oči se za trenutak odvojiše od Gundalinuovog lica, okrenuše se gore, opet padoše. Gundalinu se progura pored nje. Doni pođe za njim: korak za korakom, sve za krvavocrvenim otiscima koji su ostajali za njegovim čizmama.
     Našli su se izvan magacina. Stao je, zagledao se iznenađeno u svetlost, neizmenjenu, u čitav neizmenjeni prizor koji ga je čekao. Po strani je Vanu stajao naslonjen na zid i brisao usta; oči su mu bile crveno obrubljene. Gundalinu skloni pogled sa njega. Njegove sopstvene oči davale su osećaj da su suve kao pesak. Nije uspevao da žmirne. "Zašto...?" reče on tiho Doni.
     Ona pritisnu šaku na usta i okrete glavu u stranu; tek posle nekoliko trenutaka bila je spremna da ga pogleda u oči. "Ne znam, komandante..." Onda odgovori činjeničnim tonom. "Rekla bih da je najverovatnije da ja ovo urađeno da bi se nešto pokazalo."
     Namrštio se. "Zato što su moja braća ponudila neupotrebljive kodove?"
     "Ili zato što su ti bili braća", reče ona. "Možda je sve bilo od početka režirano. Da bi se pokazalo da Bratstvo, iako možda ne sme da te napadne direktno, ipak može da te... povredi. Žao mi je..." Njen glas se stišao do šapata.
     Gundalinu uvuče u pluća nesiguran dah. Posmatrao je kako se njegove šake pretvaraju u pesnice. Zvuci raznih procesa i progresa bubnjali su i odzvanjali i brujali i cičali i štropotali u prostorima bliskim i dalekim, slali bezbroj šupljih odjeka svud oko njega, kroz njega, u njegovu glavu gde nijedna razumna misao nije uspevala da se uobliči.
     "Bi-Zi", reče Vanu promuklo, i priđe da opet stane uz njega. Vanuova šaka se neodlučno spustila na njegovo rame, i on je to osetio, iako mu se činilo da nigde drugde na telu nije zadržao nikakvu osetljivost na dodir. "Pozvaću pomoć. Pozvaću..."
     "Ne", reče Doni. "Ovo ćemo mi srediti, Vanu. Nećemo umešanost policije. Nikakav skandal. Niko ne želi da se komandantu Gundalinuu desi skandal. Sve će biti sređeno. Razumeš?"
     Vanu ju je gledao stisnutih vilica. Onda klimnu glavom. "Shvaćeno", reče.
     Gundalinu se okrete Doni, pokušavajući da nađe odgovarajuće reči kojima bi joj se zahvalio, i ne uspevajući. Položi šaku na njenu mišicu ruke, zagleda se u bistrinu njenih tamnih očiju. "Dužnik sam ti..."
     Doni se osmehnu na trenutak. "Idemo, komandante, Treba otići odavde."
     On okrete leđa svima njima, i magacinskoj kapiji koja je i sad zjapila kao otvorena rana, i pođe putem koji će ga odvesti nazad, do ulica.









31. KAREMOF: Imanje Gundalinuovih
     Pogledom je ispratio poslednje odlazeće žalitelje. Prolazili su kroz strastvene kolore vrta, obučeni u sumorno sivo. Gundalinu je stajao kao i dosad, dok je trajala memorijalna služba: na istom mestu, bez pokreta, bez emocija, savršeni model elegantne i civilizovane nehumanosti. U čekanju... ne znajući sigurno čega. U čekanju da se ovo svrši. U čekanju da počne neko osećanje. U čekanju.
     Bilo mu je jasno šta sad mora učiniti: ono što izbegava već sedam dana, koliko je u kući. Zamajavao se raznim pojedinostima i aranžmanima, iako su to mogli obaviti drugi, i stalno je imao previše razgovora sa onima koje je ostavio da umesto njega nadgledaju radove u orbiti... zato nije stigao da uradi tu jednu stvar.
     Baci pogled prema kući koja se uzdizala iza njega. Servoi su već zašli među zbijene, mnogobrojne stolice, počeli ih raščišćavati. Iza njih: zid prošaran puzavicama, sklopljen od blokova ovdašnjeg kamena, još isto onoliko solidan koliko je njemu uvek izgledao solidan ugled njegove porodice. Prozori ponegde sevaju reflektovanim sjajem sunca, tako da on mora da žmirka, to blistavilo mu zasenjuje oči u kojima boje počinu da plivaju kao na barici prosutog ulja.
     Okrete se i pođe preko glatkih kamenih ploča terase, sa grudvom u grlu... stade.
     Još jedan, poslednji gost, ocrtan baštenskim bojama, na suprotnom kraju otvorenog prostora: neka žena, obučena takođe u bezličnu sivu boju. Kosa povučena jednostavnim, širokim pokretom unazad i nagore, uvrnuta i pritegnuta ukosnicama u spretne, tečne slapove koji ga navode na pomisli o krilima. Gundalinu promeni trajektoriju, misleći da postigne da im se putanje ukrste, ali ona ostade na istom mestu tako da se to pretvori u njegovo prilaženje njoj. Međutim, osetio je da ona stoji tako nepomično ne zbog neke arogancije, nego zbog neodlučnosti.
     Usporio je korake čim je jasno sagledao njeno lice. "Netanjar-kada", reče iznenađeno, prepoznajući osobu koja je pre izvesnog vremena bila vlasnica ove kuće i okolnog imanja.
     Naklonila se, digla glavu, dok je on prelazio poslednje preostalo udaljenje između njih. "Gundalinu-sathra", reče ona, a njemu za tren bi nejasno otkud toliko tuge u njenom glasu, toliko saosećanja u njenom pogledu. "Nametnula sam se jednoj nepozvanoj gošći, da me uvede ovamo... Nadam se da ćeš mi oprostiti što još jednom dolazim kao uljez računajući na tvoju dobru volju. Nisam želela da te dovodim u nezgodnu situaciju, nego samo... da te vidim. Da izrazim saučešće..." nastavi ona brzo, videći da se njegov izraz lica menja. "Bilo mi je tako strašno žao kad sam čula za nesreću koja se dogodila tvojoj braći."
     Ne treba da ti bude žao on zamalo reče. Ipak, oćuta.
     "Želela sam da znaš da ni posle sveg ovog vremena nisam zaboravila tebe, i onu izuzetnu dobrotu koju si pokazao prema meni. Nije bilo dovoljno da ti samo pošaljem poruku saučešća, koja bi bila jedna od hiljadu sličnih. Opet, slabi su bili izgledi i da se sretnemo slučajno. Zato sam došla, da ti kažem lično." On klimnu glavom potvrdno, ali bez reči. "A sad ću te ostaviti samog." Naklonila se opet i, posle još jednog trenutka zadržavanja, pošla.
     Gledao je kako Netanjar počinje da nestaje među cvećem; i nestala je, zamalo, sa njegovog vidika, pre nego što je uspeo da otrgne svoje telo iz paralize i da je pozove po imenu.
     Pošao je i on stazom između redova žbunja sa nebrojenim mnoštvom zlatnog cveća. Kretao se brzo. Netanjar ga je čekala pored osmougaonog vodoskoka sa plavim i zlatnim keramičkim pločicama. "Hvala ti što si došla", poče on još pre nego što je stigao do nje. Stade i pogleda joj u oči i opet zaneme.
     Gledala ga je pogledom iščekivanja; a on pogleda na drugu stranu. "Netanjar-kada..." poče najzad. "Spremao sam se da siđem do porodičnog svetilišta i da se molim." Probaj. "Bilo bi mi drago ako bi ti pošla sa mnom."
     Na njenoj faci se pokazalo iznenađenje; ipak, klimnula je glavom. Pošli su zajedno kroz vrtove, vodeći sitne, bezazlene razgovore o biljkama i o vremenskim prilikama. Neupadljivo je posmatrao njeno lice dok je razgledala okolinu; video čežnju koju ona, ipak, nije uspevala sasvim da sakrije. Ali ni on nije mogao dugo da ne gleda taj pejzaž oko njih. Kuća je bila izgrađena na vrhu jednog uzane, strme krečnjačke uzvisine, kakvih je na ovom prastarom, erodiranom terenu bilo mnogo. Neke je video sa mesta gde su njih dvoje sad hodali: uzdizale su se kao čvornovati stari dimnjaci iz bogatog zelenila. Na većini takvih uzvisina bile su kuće slične njegovoj. Njegova kuća, njegova... Pogleda naglo preko ramena, ka zgradi na uzvisini iza njih, onda opet pogleda krajolik; zavrte mu se u glavi.
     Ispred njega je bilo porodično svetilište. Svetlucalo je belom bojom, na drugom uzdignutom mestu, na samom rubu litice koja je odatle počinjala. Nije bilo sakriveno lavirintom od žbunja; litica je, sama po sebi, značila privatnost kakvom se većina drugih imanja nije mogla pohvaliti. Pandhara Netanjar je stala kad su stigli do klupe za čekanje, pored staze. Bacila je pogled na njega, a prstima ovlaš prešla preko filigranski isklesanog naslona, dvoumeći se da li on želi da ga ona čeka ovde, i da li uopšte želi da ga čeka.
     "Od povratka na Karemof, ovo mi je prvi boravak na imanju... a sada, evo, hodam ovom stazom po prvi put otkad sam otišao od kuće i stupio u policiju, pre mnogo godina", reče on. Okrete se opet ka njoj, a ona sede i udobno se namesti na klupi, gledajući gore ka njemu. "Kad si... kad si ti dolazila ovde da se moliš, koje reči si izgovarala? Ja više ne znam šta ovde treba govoriti."
     Odmahnula je glavom, pogledala ka svetilištu. "Ni ja ne znam šta treba da se kaže, Gundalinu-sathra."
     Klimnuo je glavom i produžio stazom, sam. Ušao je kroz ta večito otvorena vrata, u prohladnu, odjekujuću unutrašnjost. Zastao je, iznenađen kvalitetom svetlosti. Zaboravio je kako svetlost ovde... zaboravio je toliko toga. Ovde nikakvih prozora nije bilo, ali je dnevna svetlost prodirala kroz poluprovidnu keramiku zidova, ocrtavajući nebrojena, jedva vidljiva imena upisana na pločaste unutrašnje površine: tačna imena pripadnika njegove porodice tokom svih generacija, unazad do najdaljih dosega ma čijeg pamćenja i beleženja - više od hiljadu i petsto godina unazad. Primeti, sa mutnim iznenađenjem, nešto što mu nikad ranije nije palo u oči: njegova loza, familija Gundalinu, po sopstvenoj tvrdnji potekla je direktno od Ilmarinena. On dotače prstima to ime, oseti strujanje čudnog elektriciteta uz prste, zapita se da li je to istina.
     Pošao je dalje duž zidova, prelazio šakama preko mnogih imena, pratio njihov tok kroz vreme sve do sadašnjosti... zaustavio se najzad kod imena svojih roditelja, svoje braće, i svog imena. Samo njegovo ime, i nijedno više, imalo je crvenu boju utrljanu u slova... samo on je živ. Dugo je zurio u njega.
     Konačno se okrenuo, suočio sa klupicom u sredini prostorije. Bila je to jednostavna svetlobela površina, sad zamrljana prašinom zbog zanemarenosti. Pored klupe se i sad nalazila cilindrična, uspravna, pokrivena urna iste perfektne beline, i posuda za tamjan. Prišao je klupi i seo, sa nekim čudnim ustezanjem. Uzeo je štapić tamjana, držao ga neko vreme između dlanova kao cvet, zatim ga oštro potkačio noktom palca, izazivajući paljenje. Duvanjem je ugasio nagli plamen, tako da je tamjan nastavio da gori samo prigušenim žarenjem; onda je gledao kako se vazduh puni gorkoslatkim dimnim parfemom. Dobro poznati, stari miris tamjana vrati mu u svest čitavu poplavu uspomena: detinjstvo, on sedi ćutke na istoj ovoj klupi dok se njegov tata, njegov Prvi predak, glava porodice Gundalinu, moli bogovima.
     Ali te molitve njegovog oca bile su 'u sebi', on nikad ni jednu reč iz njih nije čuo... zato mu nisu pomogle sad, dok se trudio da oblikuje nešto nalik na koherentnu misao. Diže opet pogled ka zidovima, trljajući štapić tamjana među dlanovima; dim mu je peckao oči, tako da su suzile veštačkim tugovanjem. Na ovo mesto čovek dolazi da bi osetio ponos, tradiciju, da bi meditirao o dostignućima svoje porodice; da bi obožavao jedan savršen poredak u kome svako zna svoje mesto, a tvoje mesto je uvek nekako na vrhu... da bi to nazivao pravdom.
     Ali on u to ne veruje, već odavno ne veruje. Šta sad? Da zatraži oproštaj? Kome da bude oprošteno? Njemu, što je izgubio svoju veru, ili što je video istinu? Njegovom ocu, što nije stupio u akciju kad je trebalo? Ili njegovoj braći, što su pokazali takvu moralnu bedu, takvu potkupljivost i gramzivost i što su u smrt otišli na način koji je značio krajnju degradaciju i poniženje? Ispusti tamjan, koji ostade da se dimi na podu, između njegovih stopala. Treba da plače. Poslednji izdanak jedne loze, a njegov život je... laž. Gle, pa on ne može ni suzu da pusti, ni da jadikuje, ni da oseti ma šta. Prinudi sebe da se seti trenutka kad je čuo za očevu smrt - a tad je bio daleko, na Tiamatu. Zatim, da se seti majke: njeno lice je zamućeno vremenom, rastanak je, ona ga je poljubila za zbogom i napustila ga, ostavila ga samog u ružičastoj zori. Dočara sebi kako je izgledao otac, star, kad je stajao naslonjen na izvajani kamin u glavnoj dvorani, gledao očima nalik na granat, i ubeđivao najmlađeg sina da uzurpira mesto svoje braće, da pljune na ideale koje je odgajan da najviše poštuje... Prinudi sebe da vidi svoja dva brata kako vise, okačeni kao meso u kasapnici.
     Uvide da mu je lice mokro, ovog puta od istinskih suza. Od suza samosažaljenja. Otre ih, zgađen. Bogovi... ala sam umoran. Polako ustade i pogura u stranu poklopac na urni pored klupice. Urna je bila puna pepela: pepela njegovih predaka. Kad neko umre, unutra sipaju koliko se može između tri prsta uštinuti, a ostatak razveju u vetrovima. Zabode prst u površinu pepela i nacrta zahtevanu šaru ožalošćenosti na čelu.
     Posle toga je izišao iz svetilišta, duboko udahnuo da pročisti pluća, pošao uskom stazom nazad. Pandhara Netanjar je još sedela sama na klupi za čekanje, gledajući preko doline. Nije čak ni digla pogled kad joj je prišao, sve dok nije tiho rekao: "Netanjar-kada."
     Prenula se, pogledala ga sa malim trzajem glave, kao da se bila sasvim izgubila u prizoru koji se sa te litice otvarao.
     "Da", reče on, u odgovor na njen pogled, "divno je ovde, zar ne?" Sede na klupu pored nje.
     Pogledala ga je malo čudno; uvide, sa nelagodnošću, da ona pokušava da utvrdi da li je pokušao namerno da se postavi sa omalovažavanjem prema njoj. Ali takvu nameru nije mogla naći jer je nije ni bilo, i njen izraz lica se opet opusti. "Hvala ti što si mi omogućio zadovoljstvo da opet budem u društvu ovog mesta. Osećam se kao da smo ovo mesto i ja, na neki način, jedno drugome stara ljubav. Rastanak je bio bolan, ali će između nas uvek ostati nešto specijalno."
     Čuo je melanholiju toga, i oborio pogled. "Da, mislim da znam šta hoćeš reći." Pogledom odluta prema kući, koja se dizala nad vrtove kao da je produžetak krečnjačkog strmog brežuljka. "Imam i ja takvo osećanje, od dana kad sam se vratio u svoj dom."
     "Ali ti si sada glava porodice, zar ne?"
     Glava porodice. Seo je, pitajući se očajno šta će, kao glava porodice, sad da radi... sad kad sve što vidi, svaki dragi detalj praćen bolno blistavim uspomenama iz ranijeg doba njegovog života, samo utrljava so u rane njegove gorčine. Čak i da su mu sve uspomene, kojim slučajem, srećne, on ne bi mogao ovde nikako ostati duže od nekoliko dana. Posle se zna, on ide 'gore' u dvorane karemovske vlade i u ministarstvo policije. Posete ovom imanju moći će da budu samo kratke, ukradene, u dugim razmacima ili nikako; jer on će biti opet na poslu. A potom, Tiamat čeka, a samo bogovi znaju kada će se, i da li će se ikada, on sa Tiamata vratiti... Pritisnu šaku na oči, a drugu ruku opruži po naslonu klupe.
     "Gundalinu-sathra..." Netanjar je ustala sa klupe, kao da je zaključila da je, na neki način, svojim rečima izazvala njegovo neraspoloženje. Dotakla ga je na trenutak po ramenu. "Nije trebalo da ostanem. Izvinjavam se..."
     "Ne idi." Uhvatio ju je za šaku, u trenutku kad je htela da krene.
     Okrenula se, zatim opet sela, i zagledala se ćutke u njega.
     "Radujem se kad dobijem malčice druženja za koje nisu vezane nikakve obaveze", reče on, na silu se smeškajući. "Ne ide mi se gore u kuću. Puna je gostiju i poruka saučešća, a uz svaku poruku je prikačeno i panično raspitivanje kad se vraćam..."
     Uzvila je obrve. "Šta, ti si kao toliko nezamenljiv da ne mogu da te ostave na miru ni zbog smrtnog slučaja u porodici?"
     Nasmejao se oštro. "Pa nisam toliko nezamenljiv koliko sam ih sam naveo da poveruju da jesam... Vanu mi priča da ne umem da prenostim ovlašćenja na potčinjene. Znači krivicu moram pripisati samo sebi, nikom drugom."
     Vetrom oslobođeni pramen svoje tamne kose dohvatila je prstima i zatutkala unazad. "Je li to, dakle, razlog što tek sad po prvi put posećuješ svoj dom: zauzet si poslom?"
     Sklonio je pogled. "Deo razloga... Možda znaš da se moja braća i ja nikad nismo osobito dobro slagali."
     Klimnula je glavom, i on vide da se njeno raspoloženje pomaklo.
     "Jesi li poznavala moju braću?"
     Šake su joj se učvorile u krilu; osetio je koliko joj je, najednom, neprijatno. "Upoznala sam se s njima kad sam kupovala imanje. I, dabome, opet sam ih videla kad su se vratili sa Četvrte na Karemof. Kad sam bila prisiljena da se odreknem svega... oni..." Odmahnula je glavom. "Ma, poznavala sam ih samo ovlašno." Obuhvatila se rukama oko tela, i tako, grleći sebe, zagledala u prizor doline ispod njih.
     "Šta su ti radili?" reče on, prisiljavajući je, svojim glasom, da ga opet pogleda.
     Njene zlatnosmeđe oči sad su ga gledale postojano. "Tvoj brat S. B. mi je rekao da mogu da ostanem na imanju, da tu stanujem i da radim svoj posao - ako pristanem da spavam sa njima obojicom, i pri tome da radim sve što zatraže. Ja sam to pokušala da ispunim... i odustala sam tek kad sam ustanovila kakve sklonosti imaju." Sklopila je šake oko mišica, stisnula.
     Gundalinu okrete glavu na drugu stranu, psujući prigušeno.
     "Nije to bilo tvojom krivicom, Gundalinu-sathra", reče ona tiho. "Mada... priznaću... u ono vreme sam mislila da jeste."
     On je opet pogleda. "Pamtiš moju reakciju kad se tvoj bokal splačina prosuo po njima, umesto po meni?"
     "Smejao si se i smejao", reče ona. Nešto nalik na shvatanje pojavi se u njenim očima.
     "Moja braća su me pokušala ubiti, na Četvrtoj."
     Zurila je u njega i treptala.
     "Znaš li išta o Nakrajsveta?"
     Klimnula je. "Tamo si našao plazmu za trenutno prebacivanje do zvezda. Da, znam, vesti o tome bile su posvuda u informacionim mrežama kad si se vratio. Bilo je to nešto neverovatno... nešto zastrašujuće."
     "Njih dvojica su se tamo izgubili, u pokušaju da nađu mineralno bogatstvo." Digao je pogled ka mlečnoj zelenoplavoj kupoli nebesa, zapitao se kako je njegovoj braći uopšte pala na um tako ludačka kombinacija. Zapita se da li je to zaista bila slučajnost; u poslednje vreme je sebi postavljao to isto pitanje o svim događajima. "Zaputio sam se tamo da ih nađem. Doveo sam ih nazad. Ali stvari koje su se tamo nadešavale njima... nama trojici, zapravo..." glas mu postade grublji. "Promenile su ih. Uvrnule su ih. Sve ono što sam kod njih oduvek smatrao odvratnim i rđavim, još više se izrazilo. Moja braća su htela da iznude od nekoga novac, u zamenu za zvezdopogonsku plazmu. Ja nisam. Napali su me iz zasede i ostavili me misleći da sam mrtav. Posle sam ih zaustavio. Verovatno me je samo to održalo u životu: potreba da zaustavim njih..."
     Najednom je postao, opet, svestan njenog lica. "Kad sam se oporavio, naterao sam sebe da poverujem da su se bili 'otkačili' zbog trauma pretrpljenih na Vatrenom jezeru. Štaviše, da će ozdraviti, ako im vratim njihov raniji život. I ja sam toliko prepatio... pa sam mislio da sam naučio sve lekcije koje će mi u životu trebati. To mi je bila greška." Zastade. "Smrt moje braće nije bila ni zbog kakve nesreće sa lebdilicom. Ubijeni su kad su pokušali da prodaju tajne podatke kriminalcima - podatke koje su ukrali koristeći tajne šifre, a prvo su te šifre ukrali od mene." Najednom je disanje bilo bol. "Mrzeo sam moju braću. Drago mi je da su mrtvi. Neka trunu u paklu...!" Sklopio je oči. "Bogovi, ala mi je bilo potrebno da ovo kažem nekome... nekome ko će razumeti. Neka mi moji sveti preci oproste."
     "Priča se", reče Netanjar tiho, "da je razlika između prijatelja i porodice u tome što čovek prijatelje može da bira..." Osećao je kako ga njen osmejak dodiruje, eksperimentalno.
     Pogleda je opet, i vide, sa iznenađenjem, da njene oči blistaju, preterano zaokrugljene. Držala se u savršenoj nepomičnosti, kao da bi čak i jednim treptajem oka mogla osloboditi neke emocije od kojih, ipak, ne želi da se odvoji. Najzad je duboko udahnula, i zagladila nabore na odeći. I ceo svet se opet slegnuo na svoje mesto, i Gundalinu je uvideo da je ovo jedan divan prolećni dan. Osetio je kako mu sunce greje leđa. Gledao srebrne, pero-lake latice njene jednostavne minđuše - a imala je samo jednu - kako se njišu na vetru, ispod gracioznih talasa njene kose koji su oblikom ličili na morske. Šuštaji lišća i dozivi ptica ispunjavahu vazduh. Ona je opet razgledala prostranstva oko njih.
     "Netanjar-kada..." Stisnuo je usne preko svoje želje da joj se obraća po prvom imenu a ne prezimenu. Pogleda kuću koja se uzdizala nad vrtovima: seme jedne pomisli, koje je u njemu ležalo još od njihovog prvog susreta, najzad je pustilo koren kroz podlogu ubeđenosti. Tragajući za pravim rečima i za pravim redosledom njihovim, on poče: "Imam jedan predlog za tebe, u vezi sa imanjem, i sa mnom."
     Pogledala ga je u oči; njen izraz lica bio je uhvaćen između dve emocije sasvim suprotne, sukobljene. Ustala je sa klupe. "Misliš da sam zato došla? Da vidim da li si kao tvoja braća?"
     "Pa dobro, onda zašto si, tačno, došla?" upita on, mrzeći sebe što to pita.
     Ugrizla se za usnu, netremice gledajući u njega. "Mislila sam..." Zaćuta. "Došla sam ovamo zato što sam znala da nisi kao oni. Mislim da sam došla iz onog razloga koji sam ti navela. Ali, ko zna...?" Skloni pogled, puneći oči lepotom. "Ko zna prave razloge ma kog našeg postupka?"
     "Pandhara - želim da se udaš za mene."
     Zinula je. Nasmejala se malo: zvuk neverice.
     "Strogo iz društvenih razloga", nastavi on, pre nego što je mogla išta kazati. "Samo to tražim... samo to mi je potrebno."
     "Ne kapiram", reče ona slabim glasom. Opet sede. "Sad si glava porodice. Zašto...?"
     "Zato što je to nemoguće. Niti želim tu odgovornost, niti te uspomene... Bogova mi, još i sad volim ovo mesto, uprkos svemu. Ali nemam vremena za njega. Ne mogu stanovati ovde. Moj život je tamo gore." Pogleda ka nebu. "Čim budu spremni prvi brodovi, otploviću na Tiamat. Ne verujem da ću se ikad vratiti." Opet pogleda Pandharu. "Treba mi neko ko će se brinuti o mojim stvarima: o mojoj nasleđenoj imovini, o kulturnom nasleđu... o mom imenu."
     "A proskripcija? Ja sam sad nepodobna da se udam čak i za običnog teha." Kroz te reči zasvetlucala je iskra zapamćenog besa.
     "Optužbe su bile lažne, dokazi nesolidni... Pogledaću da se to sredi."
     "Pa ti me jedva poznaješ." Njen glas je postajao hladan. "Sigurno imaš prijateljice, neke iz tvoje klase..."
     Slegnuo je ramenima. "Nemam nijednu koja prema ovom mestu gaji osećanja kao ja... kao ti. Ej, znam o tebi više nego što misliš. Posle našeg prvog viđenja, dao sam da se prikupe podaci o tebi, zato što sto što sam bio... radoznao. Inteligentna si, visoko obrazovana, kreativna, a maniri su ti, uglavnom..." osmehnuo se "...besprekorni. Meni se čini da u celosti zavređuješ da poneseš ime ove porodice. Odavno sam prestao verovati da klasa i rang znače išta. Bilo mi je dovoljno da pogledam samo svoju porodicu i ništa drugo, pa da to vidim."
     "Ti to ozbiljno...?" Zurila je u njega. "Stvarno misliš, nije neka... neka..."
     Klimnuo je glavom. "Apsolutno bez ikakvih dodatnih zahteva."
     Pritisnula je prste na usta, stresla glavom; onda su joj ruke pale u krilo i ostale nepomične. "Ne verujem da se ovo dešava." Glas joj je bio nesiguran.
     "Ne veruješ, zato što je pravda tako retka", reče on blago.
     Njene oči su zatreperile nagore, fiksirale se na trolist okačen preko njegove odeće. Onda ga je opet pogledala u oči. "Gundalinu-ken..." rekla je tiho.
     Osmehnuo se.
     "Rekao si da će to biti strogo samo brak iz društvenih razloga?"
     Klimnuo je glavom. "Tražio bih samo upotrebu neke pomoćne sobe da prenoćim, ponekad, ako budem nalazio vremena da posetim ovu kuću, dok ne otputujem na Tiamat. Ništa više. Bićeš slobodna da živiš svojim životom."
     Pogledala ga je spekulativno. "Ne bi mi bilo nimalo nezgodno da uđem u bračnu postelju sa tobom", reče. Njena šaka se udobno smesti na njegovu mišicu ruke. "Ako ti bude želja."
     Okrenuo se od nje, osećajući da mu se lice crveni. "Ne. U redu je. Ti mi... činiš čast, ali ne mogu."
     "Je l' zbog ovoga?" Vrhovima prstiju dotakla je trolist. "Mislila sam da nema opasnosti, ako se čovek dobro pazi..."
     "Nije zato."
     Sklonila je ruku sa njegovog sibilskog priveska. "Shvatam", šapnula je, a njemu je bilo jasno da ne shvata.
     Video je njeno nezadovoljstvo, ali nije uspevao da ispovedi istinu osobi koju jedva poznaje. "Ali bih veoma voleo da budemo prijatelji", reče on. "Da li bi to bilo moguće?"
     Uzvratila mu je pogled i osmehnula se. "Najednom mi se čini da je sve moguće."
     Dohvatila je njegovu šaku dok su ustajali sa klupe, i čvrsto je zadržala u svojoj, kao da hoće da dokazuje da je on stvaran, tokom dugog hoda do kuće.









32. TIAMAT: Karbankl
     Tor Zvezdošetna je sišla stepeništem iz svog stana, u zadnji deo restorana 'Stasis' koji je zauzimao celo prizemlje te gradske kuće. Obučena u senzualno, nežno odelo nalik na svepokrivno svemirsko - iz starih dana; dobijeno, poput mnogih drugih hegemonijskih odevnih predmeta, od Šotvina, koji je takve stvari magično i reklo bi se neiscrpno izvlačio iz ko zna čijih ormana - mogla je maltene ubediti seba da ovo jeste nastavak starih vremena. Ono davno doba kad je upravljala 'Persefoninim paklom' bilo je vrhunac njene egzistencije, nesumnjivo...
     Baci pogled na svoju refleksiju u ogledalu diskretno okačenom pri dnu stepeništa i suoči se sa istinom: a istina je vreme sadašnje, ukrašeno njenom facom. Njeno telo, oduvek 'dundasto', još više se zaokruglilo, što od godina, što od Šotvinovog bogatog kuvanja. Ali, na svoje iznenađenje, nalazila je da joj se te promene dopadaju. Možda zato što joj je Šotvin, u svojim boljim trenucima, govorio da je 'slasna ćuftica'; ili možda samo zato što su ove prostranije, mekše obline ispunjavale odeću na jedan način koji joj je davao osećaj da jeste elegantna, ali da to ne zasniva na prevari.
     Priznade sebi, još jednom, da možda ovo nije sve što je od budućnosti mogla poželeti, ali da, ipak, budućnost bar postoji, a u njoj ona, Tor, koja je doživela da tu budućnost gleda. Sad se čak priča da je došao Milenijum, da su stranci pronašli svoj legentarni pogon za trenutne međuzvezdane preskoke, i da će se kroz koju godinu vratiti na Tiamat. Ona ranije ni u najluđim snovima nije očekivala da doživi taj dan. Njen život nije ispao onoliko tup i na-ribu-smrdeći koliko je u mladosti zamišljala da će biti.
     Štaviše, osećaji, i mirisi, bili su izuzetno dobri, u ovim trenucima dok je plovila pored ogledala. Udahnu duboko. S jedne strane parfem na njoj - to je Šotvin smućkao, u nastupu strasti, davno i predavno, od raznih trava i cvetova - a s druge strane neki začini koje je strpao u sos i u supu noćas: ukupan efekat, u teškom i toplom vazduhu oko nje, rajski. Proviri u salu za ručavanje, mutno osvetljenu lampama: tek tu i tamo ponešto gostiju. Veče tek počinje. Svetlost ovakvih lampi ne daje baš visokotehnološki ambijent, ali laska svim tim starećim licima; uostalom, i stranci su u svoje vreme voleli rustikalne, seosko-provincijske elemente u ukrašavanju prostorija. To ih je navodilo da očekuju nešto egzotično, ovde na ovom čudnom zabačenom svetu.
     Dohvatila je primerak večerašnjeg menija i, hodajući prema kuhinji, razgledala ga. Nakinđureni nazivi prošarani jedva izgovorivim rečima iz stranih jezika oduvek su joj išli na živce, iako je znala da su potrebni: deo ambijenta, kako bi Šotvin rekao. Morala je svako veče da traži od njega malo opipljiviji opis svakog jela, jer njihova klijentela, većinom, više nije ni znala nijedan od tih jezika dobro, ako ih je ikad znala.
     "Bogence ti tvoje..."
     Čula je ogorčeno uzdizanje Šotvinovog malo nazalnog glasa, dok je zatvarala vrata kuhinje za sobom. On je stajao na drugom kraju kuhinje, nesvestan njenog dolaska, i pravio izražajne gestove rukama, grdeći jednog kuvarskog pomoćnika zbog nedovoljne uspešnosti u nečemu. Nestećni primalac kritike bio je Branod, zimac nomad; ona je angažovala dvojicu takvih, njega i još jednog, da peru sudove i da čiste prostorije.
     Grad se u poslednje vreme punio tim nomadima; dolazili su bez cilja, bili su teške neznalice, i bilo je verovatno da će pomreti od gladi ako se neka dobra duša, poput nje, ne sažali i ne udesi za njih neki fizički posao. Najgore je bilo to što nisu pojma imali koliko pojma nemaju, što znači da su bili gori i od letnjaka. Mnogi od njih su putem trgovine, i krađe, postali zavisni od tuđina, tokom 150-godišnje vladavine Snežne Kraljice i međuplanetarne Hegemonije; ali su o tehnologiji stekli samo najpovršnije predstave, za razliku od zimaca iz grada i sa obale. Nomadi su većinom bili jednako provincijalni i sujeverni kao letnjaci, ali su za razliku od letnjaka dopustili da njihovi stari običaji potonu u zaborav, tako da više nisu imali sposobnost da žive od prirodnih izvora, kad sve drugo izneveri. Zato su, sa topećim snegovima, lutali sve bliže obali, i pre ili kasnije dospevali u jedini grad.
     Ova dvojica su bili dobri momci: ne preterano pametni, ali ni previše tvrdoglavi; gladni da postanu nečiji lojalni, makar i skromni, zaposlenici. Zimce odgajene u gradu zapošljavala je za poslove koji zahtevaju više stručnosti ili više socijalne uglađenosti.
     "Šta je to bilo, Šotvine?" Došetala se do iza njega, videla kako se trgao čujući njene reči, i okrenuo da je pogleda; a u Branodovim bledoplavim očima videla je olakšanje što je ona došla.
     "Sve je bilo!" odseče Šotvin, prilepi šaku pokrivenu brašnom u sred Branodovih prsa i odgurnu ga. "Idi nađi mi drugu! I očisti ovaj haos! E, imbecili..." Branod je sumorno odcunjao, nastojeći da nađe ko-zna-koju, ili čega, 'drugu'. Šotvin provuče brašnjavu šaketinu kroz kosu, izbeljujući njenu ionako prosedu crvenomrku boju. "Izvršiću harakiri ako se ovo nastavi..."
     "Samo Karemovci vrše harakiri, Šotvine", reče ona blago. "Ne preteruj ni sa nostalgijom prema prošlosti, znaš."
     Šmrknuo je. "Ona nam plaća račune, draga."
     "Al' nećemo platiti još mnogo računa ako se ti ubiješ zbog neke slupane posude. Nego, šta ima večeras za njamu?"
     "Supa sa slupanim pa ulupanim. Posuđem."
     "To ima da naplatimo ekstra", reče ona, i vide da se na njegovom licu, mrzovolji uprkos, probija osmeh. To izduženo, saturnski tmurno lice izgledalo je deset godina mlađe kad se osmehivalo, ali osmehivalo se retko - zato što je, po sopstvenim tvrdnjama, on bio umetnik. "I aj' da mi objasniš ovaj meni, je l' važi? Šta ti je ovo?" Prstom je pokazala naziv u kome se videlo i slovo hijeroglifskog izgleda.
     "Pa to ti je sandijevski znak", reče Šotvin, razdražujuće nadmeno. "Glavni jezik Karemofa."
     "Z-naaaam", reče ona daleko preteranim tonom strpljenja. "Ali šta je?"
     "Pa, 'riba', dabome", progunđa on mršteći se i okrećući se od nje. "Taj znak znači 'riba'. Ništa više. Sve, sve znači 'riba'. Kako god da se izgovori." Mahnuo je rukom u znak očajanja i odustajanja. Branod se nevoljno vraćao gazdi na vidik, donoseći metlu i jednu činiju.
     Tor uzdahnu i ode nazad, kroz ista vrata, u salu za ručavanje. Ne vredi pokušavati sa njim razgovarati kad je u takvom raspoloženju; a najčešće jeste, pomisli ona razdražljivo. Našrafila je na facu osmeh smirene vedrine i dobrodošlice, i pošla između ranih gostiju; većinu je poznavala lično. Kao upraviteljica 'Persefoninog' bila je prinuđena da izgradi razumno otmen način ponašanja, i da ga nosi 'na sebi' kao i bizarni lažni identitet 'Persefone' koji je morala da primi zato što je pravi vlasnik to od nje zahtevao: da bude živa slika neke pokojnice čiji hologram je on uvek imao pri ruci, u onoj svojoj pomrčini gde je živeo kao neki noćni demon. Glumiti tu Persefonu - taj deo posla najviše je, u ono doba, mrzela. Posle Promene, odbacila je sve što ju je iole podsećalo na to nezdravo imitiranje tuđeg života.
     Ali čovek nikad stvarno ne može da od-nauči veštinu jednom naučenu, pa ni veštinu finog smeškanja kad ti nije ni do čega, i veštinu prijatnog praznog čavrljanja sa praznoglavim gostima. Prolazila je između stolova, pozdravljala se sa ljudima, proveravala da li servo-roboti obavljaju svoj konobaraski posao.
     Stade, videći da Ukres Svetlohodni sedi za jednim stolom, u udaljenom uglu sale, blizu prozora sa dijamantskim šarama ucrtanim u okna, koji su gledali u poprečnu uličicu. Ovo je, u proteklih sedam dana, bio već treći njegov večernji dolazak. Pre toga je, u toliko godina, videla Ukresa ovde samo jednom, a i tad je, po njenom utisku, došao na silu: bilo je to na onoj zabavi koju su priredili kad su otvarali kafanu.
     Svaki put je sedao za sto u uglu, izolujući se u najvećoj mogućoj meri od gomile posetilaca koji su dolazili da jedu; društvo mu je pravila knjiga ili čitač sa trakama. Ipak, gledao je ljude, zimce koji su mu nekad bili stalni drugari, nastojeći da glumi da ih ne gleda; baš kao što je i ona motrila na njega tudeći se da to bude neprimetno.
     Pitala se zašto dolazi, obzirom da sigurno ne dolazi iz neke naklonosti ili vernosti. Zašto nije kod kuće, sa porodicom... da li se Kraljica i on dobro slažu. Ili loše. Pa, ne bi je iznenadilo ovo drugo - iznenađivala ju je njihova višegodišnja sloga, kakva-takva, posle svega onoga što se između njih nadešavalo.
     Luna je verovala da voli njega više nego svoj sopstveni život, kad je došla u ovaj grad u lov na njega. Uvukla je svakog koga je usput srela u to svoje traganje i u kasniji konflikt sa Ariškom. Postojalo je u toj Luni nešto što je prkosilo zdravom razumu - možda intenzitet strasti, ili prosto njena neprirodna sličnost sa Arienrod - i to 'nešto' je nateralo Tor Zvezdošetnu da postupa suprotno svojoj pameti i da pomaže jednoj mladoj naivki koja tek što je došla iz provincije, curi punoj nemogućih romantičnih snova.
     Doduše, Luna je te snove bukvalno pretvorila u stvarnost, ali to ne znači da neće, vremenom, sagledati da su želje njenog mladog srca bile više prokletstvo nego blagoslov. Tor se pitala nije li i Ukres Svetlohodni došao do istog zaključka; da li sada sedi i tmurno posmatra salu zato što ga muči osećaj krivice, ili zato što mu nedostaju stari dani... kad provedeš neki deo svog življenja na mračnoj strani, možda stekneš za to izvesnu naklonost koja nikad više ne nestaje. Uzdahnula je i okrenula se ka grupi novih mušterija, njih pet-šest, koja je upravo ulazila u kafanu.
     Vide da kao prvi od njih napred stupa Kirard Set Dalekoputov, a uz njega njegova žena Tiredi Grejmaunt. Oni su ovde jeli maltene svako veče: Šotvinovi stari znanci, ljubitelji pretenciozne, nostalgične klope.
     Zakoračila je ka njima, da ih pozdravi i ih odvede do nekog stola, i tog trenutka videla da su primetili Ukresa Svetlohodnog; na njihovim licima pročitala je razonođenost i zanimanje. Mrmljali su nešto nerazgovetno između sebe i podgurkivali se. Tiredi i još jedna žena odvojiše se od grupe - na Kirardovo navaljivanje, primeti Tor - i pođoše ka Ukresovom stolu.
     Digao je pogled sa čitača traka; trgnut ali, Tor je bila sigurna, nimalo iznenađen. Pozdravila je i ka jednom stolu povela ostatak Kirardove živopisno obučene grupe, još i sad krajičkom oka motreći one dve. One su stale jedna levo a druga desno od njega, počele ga pipati kao da su mu veoma bliske i ljubiti na način koji je prevazilazio obično pristojno pozdravljanje. Pokretima su pokazivale ka stolu gde je njihovo društvo selo. Ukres je odmahivao glavom, u prvi mah neangažovano, onda namršteno. Zatim je naglo ustao, stresajući ih sa sebe, i izišao iz kafane.
     Tc-tc-tc, glasio je Kirardov glasni komentar. Pogledao je Tor, koja je gledala njega. "Valjda se jadnom Ukresu nije dopao meni", reče on, sa osmehom koji Tor nije umela da pročita. "Molim te, prenesi moje komplimente šefu kuhinje."
     "Reći ću mu da ste vi ovde", reče Tor, zadržavajući neutralan izraz lica. Nikad joj se Kirard Set nije mnogo dopadao, pogotovu zato što je osećala da se ni ona ne dopada njemu. Kad ju je gledao, slušao, znala je da on ni za trenutak ne zaboravlja da, iako više nije plemić u kraljičanskom dvoru, ostaje ipak bogataš i visoko obrazovani zemljoposednik, dok ona ostaje i zauvek će ostati neuka lučka radnica, ma koliko restorana posedovala, ma koliko skupu odeću nabacila. Okrete mu leđa i pođe, nastojeći da ne sluša kikotanje iza sebe i da ne nagađa da li je ono nekim delom na njen račun.
     Šotvin, na njen poziv, iziđe iz kujne, izgledajući kao robijaš koji je dobio trenutak poštede; šake su mu bile crvene a lice očajno. Nek je i elitista, bar nije snob. Ona mu se nasmeši sa nečim što je bilo maltene naklonost.
     Posetila je stolove i drugih novodošlih gostiju. Razmenila je 'abere', o navodnom skorom povratku tuđina, sa Sjuom Stormprins, svojom nekadašnjom šeficom na dokovima. I Sjua je sebi stvorila sasvim novu karijeru, kao i mnogi drugi zimci, pa i letnjaci, koji na startu nisu imali ni zemljišne posede, ni novac, ali su zato imali dovoljno pameti i petlje da uspeju. Kao i svi oni, Sjua je sad bila opsednuta naglom promenom u njihovim izgledima za budućnost.
     Sjua je dolazila da večera ovde ne toliko zbog hrane koliko zbog starog drugarstva, a Tor je tu distinkciju umela da ceni. Ipak, požurila je da skrati današnju konverzaciju sa Sjuom i da se vrati onom stolu oko koga su Šotvin i njegovi prijatelji iz familije Dalekoputov još stajali. Šotvin mora uskoro da se vrati u kuhinju, inače neće biti dovoljno hrane ni za Dalekoputove, ni za nekoliko desetina drugih gostiju koji su svi spremni da na nju potroše smešno visoke sume novca - naime, ovdašnje imitacije tuđinskih 'kredit-marker' banknota.
     "Dobro, znate, ne'am ja ništa protiv Vorinovih roditelja, a nema ni on, samo kad bi oni malo požurili da umru što pre, pa da mi dodamo obalska prava našoj plantaži pre nego što stranci opet navale da love mere..."
     Tor je nekako postigla da joj se lice ne trzne od nelagodnosti kad je čula te reči, koje je Kima Tartri izgovorila svojim visokim, grlenim glasom nalik na trubu; čula je i cela sala. Naravno, takvu jednu rečenicu ne bi niko, ko ima bar pola mozga, čak ni šapnuo nikome na uvo. Tor vide da se ostali oko tog stola sitno kikoću i razmenjuju poglede saučešća i jedva prikrivenog prezira.
     "Eh-he-he, ti to baš po-sred-srede..." otezao je Šotvin. Ona mu priđe i položi mu šaku na mišicu ruke: neupadljiv signal.
     "Dobro, svako od nas je neki put u životu bio ljut zbog neke zapreke koja mu je stajala na putu", reče Kirard Set, suvo ali sa neobičnom žestinom. "Eto, recimo, već godinama moj rođak Bora Klirvoter odbija da mi proda onu njegovu plantažu, iako sam ponudio četvorostruku cenu i pokušao na sve načine da ga ubedim da se predomisli. Jedino mu još nisam čistio septičku jamu."
     "P' onda što ne zaboraviš na to?" reče Tor.
     Pogledao ju je, otklonio pogled. "Počinjem da verujem da se na njegovu pamet ne može uticati, zato što je on i nema", reče Šotvin, tonom ogorčene ironije. "A pošto živi tamo sa Kraljičinom babom, nema mi pomoći ni od nje. Stvarno bi mi puklo srce, znate koliko, ako bi letnjačka voljena Majka-koja-je-More odlučila da privuče to dvoje u svoj vodeni zagrljaj..." Usta su mu se savila. "Uostalom, ja Njoj prinosim po jednu malu ponudu svake noći. Pa, ako Ona ne pohita da nešto učini za mene, može lako biti da ću se okrenuti nekom odazivnijem božanstvu, kao što je Ariška uradila."
     Smeh koji se zaorio kao odgovor na te njegove reči bio je takav da se Tori sva koža naježila. Kirard Set je opet pogleda, uzvijajući obrve. "Zar ne misliš i ti tako?" Cimnula je Šotvinovu ruku sa većom hitnjom, a on je ovog puta reagovao i pošao za njom, dalje od tog stola, bliže anonimnosti koja je čekala iza dvokrilnih vrata.









33. TIAMAT: Plantaža Ngenetovih
     Ariel Svetlohodna se probila kroz površinu zaliva, u vazduh, i udahnula duboko, a zatim odahnula sa olakšanjem. Mokra kosa zalepila joj se po faci kao morska trava. Ona je odgurnu unazad, i žmirkanjem oslobodi oči od vode, dovoljno da sagleda plantažnu kuću visoko gore na brdu, iznad dalekih dokova. Nije htela da zapliva ka obali, nego se, radeći samo nogama, održavala na istom mestu u vodi. Pluća su je bolela, telo joj je bilo otupelo od hladnoće, ali njoj je bilo stalo samo do jednog osećanja, koje ju je svu ispunjavalo, a to je bila transcendentna divota na kratko ukradenog življenja u moru.
     Pokraj nje izroni Svilena, ostajući u tandemu iako je mogla provesti i dvadeset minuta u moru bez izlaska na vazduh. Ariel nikad nije izdržala ispod vode duže od dva minuta, iako je zadržavanje daha vežbala u svakoj zgodnoj prilici, u svakom neuznemirenom trenutku.
     Sa ronilačkom opremom mogla bi ostati pod morem sat vremena, pa i duže. Opremu je koristila kad god je neko gledao, ili kad su u zalivu boravili i pevali meri iz ovdašnje kolonije a ona dolazila da snima njihove pesme. Međutim, oblačeći se u termalno ronilačko odelo i tovareći na leđa rezervoare za kiseonik, postajala je tuđin, odvojen neprobojnom membranom te opreme od realnosti njihovog sveta.
     Plivati ovako, oslanjajući se samo na mogućnosti svog tela, kao i meri: to je oduvek želela, i to je još od detinjstva činila u snovima. Napor i fizička nepogodnost toga bili su ništavni u odnosu na slobodu koju je u moru doživljavala.
     Udahnula je duboko, poslednji put, i gnjurnula se pod površinu, osećajući više nego videći mladu merkinju koja je pokraj nje učinila to isto. Dugim, tačnim i snažnim zamasima ruku probijala se ka tečnim dubinama, i udarima nogu ubrzavala to kretanje. Rastopljena atmosfera okeana izmicala se u stranu, a Svilena je, plivajući neuporedivo brže, opisivala ekstatičnu spiralu oko nje. Bez opreme, Ariel nije mogla ništa kazati, obratiti se Svilenoj, niti čuti njenu pesmu. Ali je pevanje osećala, kao neobično šuštanje na samoj površini kože. Prepuštala je svojoj mašti da dopuni divlju i dirljivu muziku, mersku jadikovku, zviždanje i zvon, sirensku pesmu legende i snova kojom je postojanje mera definisano. Biti sa Svilenom, značilo je biti sa svojom najiskrenijom prijateljicom, sa jedinim stvorenjem u njenom životu koje prihvata ono što ona jeste, bez ikakvih pitanja i zahteva. Nije bilo važno što su dodirne površine između njihovih života bile tako uzane kao i između njihovih svetova; u trenucima kad su bile zajedno, njihov krug razumevanja bio je kompletan, i nije im bilo potrebno ništa više.
     Vode zaliva bile su bistre danas, a povremena koplja sunčane svetlosti probijala su se u plavozelene dubine, ozarujući ludo šarene krenolide i ljuskare na pesku dna. Žalila je što u zaliv nisu došli i drugi meri; bio je perfektan dan za posmatranje šta meri rade dok lebde u nevidljivim šakama Thalase, Majke. Merska beznaporna gracioznost, lepota od koje srce zaplače, bejahu kao pogled u oči ljubavi same; među merima se svaki put osećala kao u zagrljaju večite tajne njihovog, i okeanovog, postojanja.
     Boraveći u moru sa merima, u sukobu sa svojim najdubljim telesnim ograničenjima, stekla je bolno saosećanje prema njihovoj nevolji kad su na kopnu, na kome se kreću slabo i nespretno, telesno neprilagođeni. Na tlu Svilena može zajedno sa njom da se divi lepotama kiše i sunca, toplini peska i mekoti trava, večnoj smeni godišnjih doba kroz beskrajne dane egzistencije kopnenih bića, ali pravi dom Svilene biće uvek u vodi Thalase. Kao i ljudska bića, meri su bili sposobni samo za kratkotrajno prelaženje tanke granice između njihova dva zasebna sveta.
     Često se pitala da li Svilena oseća želju da postane trajni deo onog sveta u kome žive članovi porodice kojoj je ona, usvajanjem, pripala. Ariel je znala da to najverovatnije neće nikad moći da utvrdi, baš kao što nikad neće moći da utvrdi kako meri percipiraju ma šta drugo; štaviše, nikad neće moći ni da postavi Svilenoj takva pitanja. Ali od dana kad je Svilena ušla u njen život, Ariel je, sa svoje strane, čeznula da postane deo vodenog sveta, da umesto kože ima gusto šareno krzno, da nikad ne ide van, iz mora... kao što mora poći sad, daleko ranije nego što bi htela. Pluća joj gore od potrebe da dišu, i ona se okreće, otiskuje se naviše. Umor i neumoljiva hladnoća silom se nameću njenoj svesti. Ubrzo će morati da kapitulira, da se vrati u onaj svet kome zaista pripada, svet u kome je daleko manje 'kod kuće' nego u ovome...

     Geja Džeruša Pala-Tion stajala je uz svog muža na drevnom sivom gatu na obali zaliva. Bejaše plima, nemirni vali su dostizali visinu gata, prelivali se po njemu i zapljuskivali, do članaka, njihove visoke čizme od klijevske kože. Iza nje, na stranama brda, radnici plantaže su sastavljali novi gat, koji će plutati na pontonima i uvek se prilagođavati nivou mora. Još uvek ju je zapanjivala činjenica da se nivo okeana povećao, samo tokom njenog boravka ovde, za desetak santimetara, zbog ogromnog priliva vode od topljenja morskog leda i kontinentalnog snega.
     A njen boravak je potrajao da-ne-poveruješ-koliko dugo... toliko mnogo godina. Na Tiamatu, već preko trideset. To je više od polovine njenog ukupnog dosadašnjeg življenja; vreme tako dugo, da je već počela da meri svoj život tuđinskim ritmovima ove planete, njeno telo više nije nemirovalo za ritmovima Novosklona. Sad je u stanju da shvati ovakav dan kao 'jako topao' i da iziđe na vetar bez gomile džempera na sebi.
     Ovo hladno zeleno more više je ne tišti, kao nekad, svojom neumoljivom sveprisutnošću zbog koje su Tiamatovci zaključili da je more boginja koju treba obožavati. Sad se i ona, Džeruša, kreće tempom tiamatskih plima i oseka i dvaju tiamatskih sunaca koja kao par blizanaca kruže jedno oko drugog na nebu. Digne oči ka noćnom nebu koje svetli maltene jednako kao ovi sve duži dani velikog Leta, i - ne začudi se. Više ne bludi po uspomenama o beskrajnim novosklonskim danima u boji meda, danima vrućine i zaslepljujućeg nebeskog svoda i prohladnih umirujućih noći kad bašte plove od mirisa cveća koje se otvara samo noću. Neki nestrpljivi deo njenog uma je čak prestao da joj postavlja pitanje, ono koje je ranije postavljao svakodnevno: kad će ona odustati od ove nerazumne komedije o 'životu na drugoj planeti' i jednostavno otići svojoj kući. Posle nekoliko godina nesanice zbog drugačije dužine tiamatskog dana, i nekoliko godina sumnje i žaljenja zbog nepostignutog, ona sada, čak, provodi svaku noć spavajući. Privi se bliže uz solidnu udobnost, svome mužu uz bok; oseti njegovu ruku oko svojih pleća, ruku koja je drži sa ljubavlju i čvrstom rešenošću.
     Jedna sila povuče njene misli u sadašnji momenat: Miroe Ngenet je prstom pokazao nešto blizu njih. Ona vide da se voda počinje komešati i prožimati mehurićima ispred njenih nogu. Nagnu se preko ograde, zaviri u zelene dubine, kad, najednom, dve glave izroniše najednom: jedna ljudska, jedna ne. Ariel Svetlohodna i Svilena. Ariel je zabacila kosu sa lica, usisala dugi dah vazduha, i nasmejala se oduševljeno, videći njih dvoje.
     "Ariel!" reče Miroe. "Bogova mu bogovih - nemaš na sebi nikakvu opremu!" Pokretom ruke pokazao je ka gomili njenih stvari, koja je ležala na pravougaonom zaokretu gata. "Devojko, do vragova, odavno ti govorim, ti ćeš se smrznuti ili udaviti tamo dole."
     "Ne, neću, ujko. Ne da prija, nego super! Uostalom Svilena me ne bi ni dala, je li, Svilkić? Voljeno moje?" Pređe u zvižduk nalik na pesmu slavuja, i ponovi jedan deo merskog govora, odlomak koji je njihovom sluhu već postao poznat jednako kao ljudski govor. Onda oberučke zagrli dugi vrat merkinje tek napola odrasle. Svilena je poče gurkati njuškom, nos u nos, onda naglo kinu. Ariel se opet nasmeja i pusti je, onda se jednom glatkom i elastičnom kretnjom izvuče na gat. Na sebi nije imala ništa osim jednog mokrog kompleta donjeg rublja.
     Džeruša pokri lice šakom, da ne vidi lice svog muža, ali i da on ne vidi njen osmeh. "Uvežbavam izdržljivost, ujka-Miroe", reče Ariel, glasom tvrdoglavosti i prekora. "Drugi meri nisu u zalivu, pa prema tome ne bi ni imalo šta da se snima." Usne su joj bile plave. Snažnim koracima, trudeći se da prikrije drhtanje, otišla je do ugla gata, navukla debeli džemper, zatim sa ograde dohvatila i teške pantalone i navukla ih preko mokrih dugačkih gaća.
     Miroe je odmahnuo glavom; na licu mu se jasno videlo neodobravanje, ali ništa dalje nije rekao. Jedna od toplih morskih struja tekla je duž obale kontinenta, pored Karbankla, i doprinosila da se na tim prostorima moglo preživeti i u sred velike Zime. Što se dublje zalazilo u veliko Leto, temperatura vode bivala je sve viša, ali ni sad nije postajala prijatna. On pogledom prelete prazni zaliv; njemu i Džeruši bilo je i bez Arielinih reči jasno da tamo mera nema. Posle toliko decenija, dolasci i odlasci mera bili su još misterija za ljude koji su se trudili da ih shvate.
     "Zdravo Svilena", reče Džeruša. Odzviždala je dobro znanu pozdravnu melodiju, čučnula, i pružila ruke Svilenoj, a ova je zaplivala ka njoj. Mlada merkinja je provukla vrat između iskrzanih stubića ograde i natisnula lice uz Džerušino, zatim, kad ju je Džeruša zagrlila, počela tiho da pevuši neku melodiju. Zgusnuta mekota merskog krzna bila je kao kadifa, svejedno da li mokra ili suva, uvek sa čistim i svežim mirisom mora.
     Miroe Ngenet kleknu pored nje. Džeruša mu nevoljno ustupi mesto, a Svilena onda temeljito izćuška njegovu facu svojim mokrim nosem; njeni narogušeni 'brkovi' toliko su grebali o njegove brkove da se na kraju nasmejao. Merkinja je onda gledala malo njega, malo nju, zadovoljno pevušeći. Džeruša u tome uhvati odlomke onih pesama koje su ljudi pevali Svilenoj kad su je gajili, kad je još bila tako mala da su mogli da je drže u naručju.
     Odavno je prerasla te dimenzije, iako mersko odrastanje napreduje jednako sporo kao ljudsko, ako ne i sporije. Ipak, bila je i sad vezana uz njih dvoje, kao da im je rođeno dete; još je polazila na kopno, svako veče, stazom za nju dugom i napornom, uz brdo, u kuću Ngenetovih, i tu spavala, na gomili jastuka u podnožju stepeništa koje vodi ka spavaćoj sobi - stepeništa uz koje se više nije mogla popeti. Popunjavala je jednu prazninu u njihovim životima, a oni drugu, jednako duboku, u njenom životu. Miroe i Džeruša su postali njena porodica... zato što je prisustvo Svilene učinilo da njih dvoje postanu porodica, naučilo ih da dele sebe sa njom, i jedno s drugim. Džeruša je znala da će doći dan kad se Svilena neće popeti uz to brdo; dan kad će otići od njih, i otploviti zauvek - kao što i valja i treba, reče ona sebi po hiljaditi put. Tako bi i svako ljudsko dete učinilo, jednog dana...
     Svilena ih je mogla napustiti još odavno. Pre nekoliko godina jedna kolonija mera došla je u ovaj zaliv, i otkrila da se tu već nalazi jedna mlada merkinja, u čudnoj simbiozi. Pošto ona nije htela da ode, meri su ostali. Njihovo stanište - ne besprekidno, jer su se povremeno preseljavali na pučinu - bio je jedan manji zaliv na istoj obali, nešto severnije. Tamo je svojevremeno bilo jedno naselje ljudi, zimaca. Meri su prihvatili Svilenu kao pridruženog člana familije, a ona je počela učiti njihov karakteristični splet pesama. Provodila je sa njima sve više vremena; ali njene veze sa usvojiteljima bile su i sad jače od krvnih. Zbog toga je Džeruša osećala duboko olakšanje. Sticao se utisak da su meri, posle izvesnog vremena, shvatili taj odnos; rado su prihvatili da među njih zalaze ljudska bića i da, sa ronilačkom i snimateljskom opremom, zadiru u njihov skroviti svet.
     Ali, jednoga dana njoj to neće biti dovoljno. To i treba tako da bude. I onako je vrlo mali broj merskih kolonija koje su žive dočekale kraj vladavine Zime. Ngenetovi su imali tu sreću da jedna od malobrojnih preostalih kolonija dođe u njihove vode, u kojima dugo i predugo nije bilo ničeg osim uspomena. Ova kolonija, u svojoj selidbi sa južnih ostrva Leta ka severu, ulepšala je njihov zaliv.
     Ali sad se tuđinci vraćaju da sve pokvare. Ta pomisao se i danas, kao i svakog dana bar po jednom, stvorila u njenom umu; pomisao od koje se Džeruša sva hladila i ispunjavala strahom. Dotakla je svoje lice, svoje godine, njihov trag na njemu: protrljala čelo kao da bi mogla ukloniti bore kao paučinu. Ona ista Hegemonija, kojoj je ona okrenula leđa, sada se vraća, na vlasti će biti B. Z. Gundalinu, ili je bar tako rekao Luni... a ona nema ni približnu predstavu šta će to značiti za nju i ostale meštane.
     Ariel im priđe i čučnu pored merkinje; uputi joj zvižduke i cvrkute. Džeruša potisnu iz svog uma i budućnost i prošlost, dajući da preovlada danas: još jedan dan. Gledala je Ariel, sa naklonošću i zapanjenošću: kakvu prirodnu sposobnost oponašanja ta devojka ima! Džeruša nikad nije čula bolju imitaciju merske pesme. I ne samo to: Ariel nekom posebnom intuicijom saznaje kako druga bića doživljavaju svet. Oseća njihove strahove, njihova interesovanja i zadovoljstva, na jedan način koji je maltene natprirodan.
     To je Džeruša zapažala još od dana Arielinog detinjstva, kad se mala Ariel družila sa siroticom Svilenom: videla je tu blagost, pomno usmerenu pažnju, istrajnu želju da se od merkinje ne razdvaja ni noću ni danju, počev od dana kad su je našli, sve do trenutka kad je bilo sasvim sigurno da će merkinja preživeti. Provodila je ovde vremena koliko je god više mogla, najviše što su joj stariji dozvoljavali; ovde, sa merima, sa morem.
     "Meri su jednom prilikom spasli tvoju majku od davljenja", reče Miroe, gledajući Ariel, a zatim pučinu. "Samo, ja to ne kažem u smislu nekog obećanja da bi ti isto tako dobro prošla."
     Ariel diže pogled ka njemu. "Šta, na ostrvima? Je l' pala s broda, ili šta?" Nasmejala se čudno.
     "Ne... nije. Tehno-krijumčari koji su je vraćali na ovu planetu oboreni su paljbom hegemonijske policije, u trenutku kad su pokušavali da dopru do moje plantaže. Njihov brodić se srušio u more. Meri su našli tvoju mamu i nosili je da se ne udavi, sve dok ja nisam dospeo tamo."
     "Stvarno?" Ariel je sela, onako vitka, sa pegicama od sunca, i privukla kolena do ispred grudi. Džeruši iznenada dođe uspomena na Arielinu majku - kako je izgledala u doba kad nije bila mnogo starija nego Ariel sada. Uvide da Miroe, koji je stajao blizu Ariel i gledao dole u njeno lice, mora još mnogo jače pamtiti tu drugu devojku. "Ujka Miroe, jesi i ti bio teh-krijumčar?" Oči Lunine kćeri su zablistale. "Tako sam i mislila, ti si upoznao moju mamu preko tetka-Džeruše. Je l' bilo uzbudljivo?"
     "Majka ti to nikad nije ispričala?" upita on, sa blagom nevericom.
     Slegnula je ramenima. "Ne znam... jedino što ona ikad priča je, kao: mora da čini ovo ili ono, zato što je sibila i zato što nije kao Ariška... a ja ne volim da slušam takvu pričanciju." Sklonila je pogled; lice joj se naboravalo nečim mračnijim od nestrpljenja. "Ćale, sa svoje strane, ne voli da priča o starim danima uopšte." Ona zabaci kosu. Svilena je natisnula donju vilicu uz Arielino boso stopalo, zatim je kliznula nazad, u vodu, sa još jednim, oproštajnim, ćijukanjem.
     "Theh... imao sam veze sa tehno-muvarošima. Tako sam naleteo i na Džerušu. Malo je falilo da me ućorkira... ali ju je moj šarm odvratio od toga." Miroe diže pogled ka Džeruši, a ona, na njegov osmeh, uzvrati smehom prijatne neverice. "Šta je, pa kako bi drukčije ti to objasnila?" reče on. "Imala si me u mat-poziciji, zakonski gledano." Pogleda opet Ariel. "Besplatno sam vozio tvoju majku, kad je poželela da krene na put u Karbankl da bi našla tvog tatu. Krenuo sam da kupujem robu koja je zbog embarga bila nezakonita. Onda je nastalo jedno zamešateljstvo, i na kraju tvoju majku odvedoše čak na Karemof, umesto u Karbankl..."
     Odmahnuo je glavom; druge uspomene ulivale su se u njegov um. "Vratila se na ovu planetu zato što je sibilska mreža tako htela, bar tako ja shvatam, ali, onda, umalo da se Hegemonija poslednja nasmeje nama. Samo su je meri spasli... ali posle Luna nije mogla spasti mere od Arienrod. To je jedan od razloga što su joj meri sad toliko važni. Pokušava da obezbedi da Hegemonija, kad se vrati, ne bude u mogućnosti da nastavi pokolj mera."
     "Misliš, da ne nastavi ono što je Ariška radila?" reče Ariel, glasom zlovoljnim ali i protiv-svoje-volje zadivljenim.
     "Ariška nije bila baš tako jednostavan slučaj", reče Džeruša tiho.
     "A-ma, ona je mrtva!" reče Ariel i ustade, najednom ljuta. "Umrla je pre mnogo i mnogo godina, još pre nego što sam se ja rodila! Što mora svako da priča o njoj, i danas?" Pogleda preko pučine.
     "Zato što ona još živi, za nas, u nama... čak i u tebi", reče Miroe ravno. "Moraš to da razumeš. Ona je od nas načinila ovo što jesmo. Džerušu i mene je pokušavala da slomi na sve moguće načine, zato što joj je Luna izmakla našom krivicom... takođe, da slomi Lunu i tvog oca, zato što su joj oboje prkosili. Džerušinu karijeru je dogurala do ruba propasti, a mere na ovoj plantaži je poubijala samo da bi meni nazlobila... Naredila je Zimcima da bace tvoju majku u Jamu, pokušala da povuče tvog oca sa sobom u vodu kad su je davili..."
     "Ćaleta?" reče Ariel. "Čekaj, pa valjda su Starbaka utopili sa njom, tipa koji je ucepao sve one mere."
     "A-ha, Starbak je to radio", reče Geja Džeruša Pala-Tion Ngenet, polažući šaku na mišicu ruke Miroea Ngeneta. "On. Starbak."
     Ariel je namršteno gledala čas nju, čas Ngenetovo napeto, zatvoreno lice. "Ćale je pričao da je na dvoru Snežne Kraljice svirao u onu svoju duvaljku."
     "To jeste radio", reče Geja Džeruša.
     "I spavao sa Ariškom, takođe."
     Džeruša obori pogled. "To ne znam."
     "Pa, on kaže da jeste", prošaputa Ariel. "Je l' zato mama mrzi Arišku?"
     "Ne. Ne samo zato", reče Džeruša trljajući šakama podlaktice. "One su obe volele tvog tatu. Za njih je to bilo neodoljivo."
     "Dabome, zato što su obe ista osoba", reče Ariel, glasom koji je postao napet i ravan.
     "Nije to baš tako jednostavan slučaj", ponovi Džeruša. "Obe su htele iste dve stvari - tvog oca, i slobodu ove planete od vlasti Hegemonije - ali ne na isti način."
     Arielino lice se iskrivilo od gađenja; tog trenutka Džeruši je bilo jasno da ju je izgubila. Lunina kćer pođe niz gat, pljuskajući bosim stopalima. Prelazeći na obalu, potrča, i nestade niz dugu, ali sužavajuću, traku plaže.

     Usporila je tek kad je znala da je izvan dohvata glasa ma koga ko bi sad hteo da je pozove. Stala je, zagledala se u zaliv, čekajući da negde vidi glavu Svilene. Zazvižda oštro, pozivajući mladu ženku mera. Svilena iziđe iz vode na obalu, nezgrapno se vukući po plaži na svojim širokim, ravnim perajima; vratom je radoznalo vijala levo-desno. Ariel se saže i približi joj se, licem uz lice. Osećala je kako se hladno mesto u njenom srcu puni toplotom i ljubavlju, a um novim mislima, koje u sebi sadrže blistanje i obećanje, jednu budućnost nesputanu ma čijom prošlošću.
     "Slađana moja Svilči... je l' čuješ ono?" upita Ariel. "To moj brat, sa svojim ribljim mozgićem, pokušava da imitira tvoju muziku pomoću one njegove puhaljke. Aj' mu pokažemo šta je prava muzika..." Pođe dalje, sad mnogo sporije da bi merkinja mogla da održava korak s njom. Gledala je blistavi pesak ispod svojih nogu, povremeno se saginjala da uzme neki ahatski šljunčić iz prostranstva nabacanog kamenja, korova i ljuštura školjki pod njenim nogama.
     Ispred njih je bila jedna strma uzvisina od erodiranog kamena peščara, čitav masiv, oblikom maltene nalik na neki dvorac. Oni su je uvek tako i zvali - Dvorac; zamišljali su da je to neka građevina iz onih priča koje su od Džeruše slušali dok su bili deca. Tamis je i sad voleo da sedi na toj 'tvrđavi', u nekom zaklonitom udubljenju toplom od sunca (to je ponekad čak i ona radila) i da svira u svoju flautu, kao sad. Verovatno je na Dvorcu s njim bila i Merovi, i gutala svaku njegovu notu i reč, kao što se od takve zacopane male idiotkinje i može očekivati.
     Sve troje su, kao deca, bili srećni kad su se igrali zajedno. Ali Ariel je već odavno izgubila strpljenje sa tom mlađom devojkom, a i sa svojim opreznim, potištenim bratom koji se toliko dao na muziku. Bila je sigurna da on svira samo da bi ostavio utisak na oca. Ali, dokle god je tako grozno dosadan, oca nikako neće moći da impresionira.
     Stade u podnožju Dvorca, slušajući muziku svoga brata, koja je sad do nje dopirala čisto i jasno: mešavina tradicionalnih starih letnjačkih melodija i slobodnih improvizacija na temu nekih merskih fragmenata koje je od nje, Ariel, naučio; to se stapalo u celinu iznenađujuće skladnu i - mada je mrzela da to prizna - lepu. Svilena uzdiže glavu i poče se odazivati pevušenjem; prekidala je pesmu, njihala glavom tamo-amo, pa opet počinjala, kao da želi da nastavi muziku ali nije sigurna u koje obrasce da se uklopi.
     Ariel poče da pevuši i zvižduće, da bi je ohrabrila. Najzad jedna glava proviri preko vrha stene visoko iznad njih. Ariel diže pogled: Merovina duga, kovrdžava smeđa kosa, koja svojim gustim talasima uokviruje bledu facu sa sivim očima. Faca nestade a muzika se prekide.
     Sad je odozgo pogledao Tamis. Sunce se odsijavalo crvenozlatno sa najistaknutijih prevoja na njegovoj tamnosmeđoj kosi. Muziku njih dve slušao je sa izrazom koji je bio negde između koncentracije i nezadovoljstva što mu neko smeta. Ovaj drugi element odnese prevagu čim Tamisu postade jasno da ona imitira njegovu malopređašnju pesmu. "Odlazi", reče joj Tamis. "Prekidaš me."
     "Je l' te prekidam?" reče Ariel. "Stvarno? A ja mislila da se ti gore igraš samo svojom frulicom." Nasmejala se i nakrivila lice u parodiju romantične čežnje, a telom se počela uvijati sugestivno. "Ohhh, Svilena, idemo mi odavde, da ne smetamo našim ptičicama u njihovom gnezdašcu ljubavi..." Odgegala se lenjo niz obalu, usput uzimajući po koji ahat ili karbankl, a Svilena se bez mnogo oduševljenja vukla za njom.

     "U oko ti Damino!" reče Tamis smeštajući se opet udobno u topli kameni dlan gde je do maločas ležao sa Merovi i svirao joj. Sad više nije gledao u udaljavajuća leđa svoje sestre, nego, rumen od stida, u Merovine smirene sive oči. "Izvini", reče joj, opet sklanjajući pogled. "Tako bih voleo da me ona ostavi na miru. Uvek mora sve da pokvari." Osmotri svoju sviralu: uspomena kako je Ariel svojevremeno pokušala da mu je preotme bila je sveža kao i ovo zadirkivanje od pre nekoliko trenutaka. Dobro je zapamtio kako je njegov otac bio sklon da Arieli prepusti tu sviralu, kako ga je mama sprečila, i kako je posle toga tata dao Arieli svoju sopstvenu. Koju ona posle nije ni pipnula, godinama, bar koliko je njemu bilo poznato; dok je on vežbao i vežbao. Ipak, otac ga je hteo slušati samo jedan jedini put: kad je Tamis otkrio novi odlomak merske pesme i izjavio da to ume da odsvira...
     Razdražen, ispusti sviralu, začu njen zvek po kamenu iza njegovih leđa.
     "Nemoj, ej..." Merovi se nagnula bliže njemu, dohvatila frulicu hitrim prstima, otresla pesak sa nje, proverila ima li naprslina. Onda mu je dade. "Uzmi. Nema štete..."
     Zgužvao je facu. "Šta me briga. Nikog to ne zanima."
     Ona ga pogleda.
     "Izvini." Uzdahnu, i staloži se, pod blagim prekorom njenog upornog pogleda. Uze frulicu od nje, ali istim pokretom i uhvati i zadrža njene šake; pa je privuče bliže. Ona se rasporedi udobno u krivinu njegovog tela, zagrli ga, i poljubi u obraz. Tamis je pomazi po kosi, i okrete lice da je poljubi u usta, malčice trapavo zbog treme; uz nagli vrtoglavi talas vrućine u sebi i nezgodno nadizanje u preponama pantalona. Uzmače malo, da uhvati vazduh, uplašen neočekivanim i nepredvidljivim reakcijama svog tela na stvari koje ga uzbuđuju. Ali ovog puta bar reaguje na telo devojke, i to ne samo što je devojka i što ga dira, nego zato što je Merovi...
     Ono što prema njoj oseća teče daleko dublje nego njegova odnedavno probuđena seksualna želja, i odlazi mnogo dalje nego njihove zajedničke uspomene o prijateljevanju. Jer, kad on pogleda, kao sad, u Merovine oči, tamo vidi samo refleksiju sebe samog, a ne 'sina Letnje Kraljice'; ne vidi prestiž, ni vlast, ni predrasudu, ni ma šta drugo. Samo duboko poverenje, bespogovorno, i čežnju, neizgovorenu. Stidljiva, tiha, napola letnjakinja a napola zimkinja, bila je uvek izgubljena u bljesku i olakom humoru uobičajene gomile njihovih gradskih poznanika. Ali ovde, u miru i tišini, video je njenu pravu lepotu.
     I tako, imajući poverenja u nju koliko i ona u njega, on je povuče dole, kod sebe, u toplu udubinu među stenama. Poče opet da je ljubi, čežnjivo, i da je dira, da poduhvata punim šakama njene dojke, kroz meku tkaninu košulje, nežno ali odlučno. Pustila ga je i ovog puta, kao i ranije, da to radi, samo su njeni poljupci sada bili strasniji, a njene usne mekše i otvorenije pred njim. Nije ništa učinila da ga zaustavi kad je otkopčao obe njihove košulje, pa zašao šakama pod njenu, zašao glatko, zasenjen mekoćom njene kože, dok su mu njene šake milovale lice, prsa, mišiće leđa; jedino se nisu usuđivale da odlutaju niže od pojasa. A on je osećao bolnu želju da ga ona dira baš tamo... da učini to.
     Onda je dozvolio svojim rukama da siđu sa njenih prsa i kliznu niže, raskopčaju njene pantalone, da krenu povijenim putanjama oko njenih butina i kukova, da zađu između; a njena kolana su se stisnula jedno uz drugo, pružila otpor, onda se opustila.
     Do te tačke su stizali i u nekim ranijim prilikama, istraživali su jedno drugo, sa određenim uzdržavanjem i bolom; ali ona ga je svaki put sprečila da ide dalje, a on je, bojeći se da će je povrediti ili oterati od sebe, mirno odustajao. Bilo je u gradu gradu devojaka koje je on poznavao a koje su bile više nego voljne da tu stvar urade s njim, devojaka koje su pokušavale da u njemu izazovu ovo što oseća sad, dok se Merovine ruke odupiru njegovim. Takvim devojkama on nije podlegao, jer je želeo da se ovo dogodi sa njom, samo sa njom; da bude čin ljubavi, a ne samo impuls koji on oseti kad vidi ta druga vitka mlada tela, voljna, tela cura ali i momaka...
     Sad on odgurnu njene ruke u stranu, i poče oslobađati kopče svojih pantalona. "Hajde, Merovi, molim te, dopusti mi. Dopusti..."
     "Tamise..." Odgurivala je njegova prsa, a lice okrenula od njegovih poljubaca.
     "Toliko te volim, Merovi. Neću da se to desi sa nekom drugom... Hoću samo tebe, zauvek; hoću da ti zavetujem svoj život..."
     Opet je okrenula lice ka njemu; oči su joj bile, od zaprepašćenja, jako raširene, a on pronađe njene usne i poče je ljubiti dugo i duboko, tako da nije uspela ništa da kaže. Osetio je kako njene ruke popuštaju i sklanjaju se, zatim, u znak odgovora, kreću da ga zagrle. Onda je oslobodio i sebe i nju od zarobljenosti i zaštićenosti odećom; najzad nije bilo više ničeg između njegovog željnog tela i one stvari koja je čekala da ga primi u sebe. Kliznu u prostor između njenih nogu, oseti da ona pod njim sva drhti. Proklinjao je svoju nespretnost i spetljanost u času najjače potrebe. Malo je zacvilela kad je našao mesto njemu namenjeno i počeo da gura; onda se začuo njen jauk, nalik na krik morske ptice, kad se naglo rascepio tanki listić koji ga je zadržavao, i kad je ušao u nju.
     Skamenio se, a njene ruke su se stegle oko njega; ljubio ju je nežno, a strastveno, i gledao sjaj suza na njenim obrazima. Onda, zapanjen kakav je to osećaj kad je u njoj, poče da se pokreće, u početku sporo, kao da isprobava, zatim dublje, a njeno telo poče da se odaziva svojim kretnjama, i on shvati da su zvuci koje od nje čuje zapravo prigušeni zvuci uživanja. Sad je njegovo telo imalo vlast nad njim, i nosilo ga je kao more, kroz talas za talasom zadovoljstva, sve do trena na vrhu najvećeg talasa, kad su plime potekle iz njega. Ona je zaječala, pa uzdahnula, a onda navalila da ga ljubi silno, zahvalno. "Volim te", šaputao je ponovo, zadivljen, konačno shvatajući kako je to moguće da život u dvoje, proveden ceo sa nekim koga voliš, izgleda kao večnost a opet nije dovoljno dug.









34. KAREMOF: Imanje Aspundhovih
     B. Z. Gundalinu je stajao, osmehnut, na rubu jednog savršeno potkresanog, ogromnog travnjaka. Njegova venčana žena je počela uvodno objašnjenje za svoje najnovije delo. Travnjak se nastavljao, zatalasan kao more vino-crvene boje, kroz suton, prema dalekoj 'obali' gde je počinjao 'kontinent' šume. Gosti koje je K. R. Aspundh pozvao bili su razasuti po travnjaku; među njima je vladalo ćutanje puno iščekivanja.
     "Izvedba uskoro počinje...?" reče Aspundh prilazeći mu. Gundalinu se, sa rukama u džepovima, okrete da pozdravi njihovog domaćina.
     "Jest." Izvuče ruku iz džepa da pogleda na sat. "Kroz tačno dva minuta i dvadeset sekundi, u trenutku izlaska sunca. Želeo sam da Vam zahvalim što ste bili tako ljubazni i pozvali moju ženu da premijerno izvođenje svog novog dela izvede upravo ovde, Aspundh-ken. Ni bogovi sami ne bi mogli izabrati perfektniji ambijent za to. Na onoj našoj kamenčini ne bi bilo ni mesta za jednu takvu priredbu, iako je reč o proslavi našeg braka."
     "Ah, da, to mi je Gundalinu-bhai rekla. Ona je jedinstvena i šarmantna žena."
     Gundalinu se osmehnu i obori pogled. Onda opet pogleda pejzaž: lavanda-plavo nebo zore prožimalo se sjajem ružičaste i kajsija-boje, dok su poslednji krhki ostaci noćnih aurora bledeli sa neba. On priguši nagon za zevanjem.
     "O-ho", reče Aspundh i tiho se nasmeja. "Je l' to zbog doba dana, ili zbog društva?"
     Gundalinu žestoko odmahnu glavom. Osećao je da mu se lice jako zacrvenelo. "Ni jedno, ni drugo, uveravam Vas", reče tiho. "Ili... ili je možda ipak doba dana; ali Dhara je insistirala da se delo mora prezentirati tačno u trenutku izlaska sunca. Što se mene tiče, ja sam na stimulantima već tri dana bez prestanka; ali moje telo to ne prihvata onako dobro kao kad sam bio student." Dodirnuo je flaster neupadljivo prilepljen za zadnju stranu njegovog vrata. "Gore u brodogradilištima, proizvodni programi su kasnili. Samo zahvaljujući seriji srećnih slučajnosti - nazovimo to čudom - uspeo sam da siđem ovamo, na predstavu. A bio sam zaista uveren da mi to neće uspeti. Što bi bilo odvratno."
     Aspundh se osmehnuo, sa kratkotrajnom, nepročitljivom zabavljenošću. "Dakle, Vaše prisustvo ovde je čudo podareno od samog Proviđenja", reče on.
     "Vaša ponuda da budete sponzor za ovu njenu izvedbu bila je zadovoljstvo i čast za Dharu, a i za mene", dodade Gundalinu, iskreno. "Dobro je videti Vas ponovo, Aspundh-ken."
     Aspundh slegnu ramenima u znak skromnosti. "Čast je moja. Divim se njenom radu već godinama - i Vašem. Zato sam smatrao da je vreme - i da je odavno bilo vreme - da još jednom popričamo, Gundalinu-ken; u svetlu naših zajedničkih interesa. Znam da Vaše slobodno vreme praktično ne postoji, ali zato postoje izvesni stranci daleko od svog doma, koji imaju iste preokupacije kao mi..." On pogleda preko ramena, ka svojoj kući, i uveri se da ih sada više niko ne čuje. "Hteli bi i oni da popričaju s tobom."
     Gundalinu pogleda na tu stranu, trgnut iznenadnošću tog poziva. Osvrte se da pogleda mesto gde je stajala Pandhara Netanjar, spremna da svakog trenutka počne.
     "Neće ona primetiti da te nema", šapnu Aspundh, tonom izvinjavanja ali i hitnosti. "Vratićemo se pre nego što se izvedba završi."
     "Pahhh...." Jednim pogledom na Aspundhovo lice uverio se da ovaj poziv nije bio učinjen olako, i da nije od onih koji se mogu odbiti. Klimnu glavom, samo jednom, i pođe za starijim čovekom unutra.
     Prolazili su kroz sobe, sada prazne, i najzad stigli do jedne koja je gledala na tiho, sa svih strana zatvoreno unutrašnje dvorište. U toj sobi je čekalo petoro ljudi, tri žene i dva muškarca; svi su sedeli, udobno namešteni na sofe oko jednog stola. Na udubljenoj površini stola igrali su tan. Ta površina bila je sva od intarzije, sa obrascima od umetnutog poludragog kamenja, da bi se naznačile geometrijske kompleksnosti tana; činilo se da je sto veoma star.
     On opet diže pogled, radoznalo osmatrajući jedno po jedno lice. Jedna žena i jedan muškarac bili su van-Karemovci; druge dve žene i jedan muškarac, Karemovci. Aspund ih sve predstavi: jedna od Karemovki bila je T. D. C. Dhaki, naučnica koju je znao po njenom renomeu. Druga je bila policajka, inspektorica: info-pločica na njenoj uniformi pokazivala je reč 'Kitaro'. Ona je preko uniforme nosila i oznaku sibilstva; nju je gledao trenutak duže, jer sibila u policiji nije bilo mnogo, a osobito je žena sibila bilo malo. Onda pogleda malo bolje i uvide da su svi prisutni u ovoj prostoriji ne samo članovi organizacije Kartografa, nego i pripadnici sibilske mreže.
     Aspundh ga pokretom pozva na jedno mesto za stolom. Gundalinu sede na jastuče, a Aspundh pored njega, sa vidnom teškoćom starosti. Oni koji su već bili za stolom sad su, sa svoje strane, odmeravali njega.
     "Tradiciju ćemo danas odbaciti", reče Aspundh, pružajući se napred da pokupi figure za igru, načinjene od kristala raznih boja, koje su ostale razbacane po stolu. "Vreme je ograničeno, a stvari koje moramo razmotriti su važne." Okrete se Gundalinuu. "Pri našem poslednjem susretu rekao si mi da nisi siguran u koga možeš imati poverenja, i da osećaš postojanje frakcija i rivalstava u samoj Zlatnoj Sredini."
     Gundalinu se tužno osmehnu, i klimnu glavom. "Čovek koji mi je pomogao da ovladam zvezdopogonskom plazmom - pokazalo se da radi za Bratstvo." Opet osmotri njihova lica, jedno po jedno. "To je bilo moje prvo, najgrublje buđenje. Ali od povratka kući, sve više osećam da kad u mesnom odboru kažu 'u interesu Hegemonije' zapravo misle 'u interesu Karemofa'. A ja, iskreno rečeno, ne verujem da su te dve stvari jedno isto."
     "Lekcija koju su meni dali naši zajednički poznanici sa Tiamata, još pre izvesnog broja godina", reče Aspundh. "Teška lekcija, ali razjasnila mi je mnogo što-šta. Oduvek silno volim Karemof, i verujem u naš način života, možda i preterano, ako se uzmu u obzir iskustva moje porodice. Ali u poslednje vreme uviđam da mi je to limitacija, a ne vrlina... I mnoge druge stvari sam naknadno shvatio, na svom putu do punog razumevanja ovog poretka." Slegnuo je ramenima. "Istina o stvarima je beskonačno komplikovanija, a ipak i prostija, nego što će iko od nas ikad znati. To je lekcija koju si ti usvojio mnogo brže nego ja, Gundalinu-ken."
     Gundalinu obori pogled. "Imao sam neke zapanjujuće uporne učitelje, Aspundh-ken", reče tiho. "Ponekad mislim da moto nas koji živimo po pravilima Kartografa ne treba da glasi 'Postavljaj prava pitanja' nego 'Nemaj puno poverenje ni u koga'."
     "Oba ta saveta su valjana", reče I. L. Robanvil, drugi Karemovac.
     Gundalinu ga pogleda. "Prema tome, koja pitanja u vezi sa mojom pouzdanošću želite da mi postavite?"
     "Veruješ da znaš, bolje od onih koji Hegemonijom upravljaju, možda bolje i od samih Kartografa, šta je dobro za Tiamat", reče Robanvil sa osmejkom. "Ja bih, valjda, voleo da znam do koje mere se ti pouzdaješ u sebe, po tom pitanju..."
     Gundalinu zamalo da se nasmeje. Ipak, znao je da pitanje nije postavljeno olako. "Ako ne bih imao puno poverenje u sebe, verovatno ne bi trebalo ni da započinjem ma šta od ovoga", reče polako. "Ali, ako stalno ne preispitujem svoje motive, verovatno sam lud...Verujem da sam zaslužio pravo da u sebe imam onoliko poverenja koliko ga imati moram."
     "Zaslužio si da se tebi veruje više nego većini ljudi, komandante Gundalinu", reče Den Vadams, jedan od tuđina. "Zato smo ovde... Tvoja postignuća su impresivna. Reci mi, veruješ li da su izuzetne stvari, koje su ti se u životu dogodile, bile rezultat tvojih sopstvenih nastojanja, inteligencije, ili puke igre slučaja... ili je možda ipak moguće da si deo nekog plana tako velikog i složenog da ne možeš sagledati čak ni obim svoje uloge u njemu?"
     Gundalinuove usne se malo uvrnuše. "Verovao sam u sve to, u pojedinim momentima. Ali kad bih u ma koju od tih postavki verovao stopostotno, vi biste, pretpostavljam, imali pravo da me ubijete."
     "Otvoreno govoreći, Gundalinu-sadhu, mi više volimo da preobraćamo nego da prisiljavamo, ako je ikako moguće", reče Robanvil. "Ako je neko stvarno lud, ne predstavlja realnu opasnost za nas. S druge strane, ako je neko dovoljno uticajan i inteligentan da bitno promeni tok ljudske istorije u našem kutku galaksije, moramo ga uzeti u obzir. Ako bismo glumili boga, donošenjem odluke da li neko takav treba da živi ili da umre, bilo bi to ne samo nemoralno, nego i strašno rasipno u pogledu ljudskih resursa. Mi takve ljude ne bismo ubijali, nego regrutovali."
     "A onda biste se trudili da ih ubedite da je vaša verzija univerzalne istine jedina prava, i da ste vi na pravoj strani u Velikoj igri...?" Gundalinu je dovršio Robanvilovu misao, i to propratio novim ironičnim osmehom.
     Odgovoriše mu, svuda oko stola, klimanja glavom i osmesi, pola od ironije a pola u znak potvrde.
     On opet baci pogled na Aspundha. Najednom se osećao kao u dvorani ogledala. "Jeste li vi svi zaista sibili i sibile, ili ste samo to okačili da biste pridobili moje poverenje?"
     Zgledali su se, a zatim rekli, redom, isto: "Pitaj, odgovoriću."
     Pitao je. Jedno po jedno, padali su u transfer, i davali mu tačno onaj odgovor koji je očekivao. Onda pogleda Aspundha, sada sa iščekivanjem.
     "Oni Kartografi koje ti dobro znaš, a koji sebe nazivaju Zlatnom sredinom, nalaze se pod dominacijom karemovskih interesa. Pojedini kabali na drugim svetovima Hegemonije su u savezništvu sa njima, neki zato što žele da imaju silu Karemofa iza sebe, drugi zato što imaju računa da podržavaju status quo", reče Aspundh. "Znaš da Kartografi postoje na svim onim svetovima gde i sibilstvo, dakle i na onima koji nisu u sastavu Hegemonije. Kartografska organizacija postoji već veoma dugo, i ima veliki uticaj u nekima od tih mesta. Među Kartografima ima frakcija gotovo isto onoliko koliko ima i mesnih odbora na osam hegemonijskih planeta. Pojedina frakcija privuče neku od lokalnih ličnosti, zatim počne da se menja... a vlast korumpira, kao i uvek. Ono što je učinjeno tvojoj braći, upečatljiv je primer opasnosti sa kojom smo suočeni kad god se pojavi tumor kao što je Bratstvo. A takve mutacije pojavljuju se sve češće, u organizaciji toliko drevnoj i prostorno razvučenoj."
     "Govoriš o svim tim... ograncima... Kartografa kao da ne pripadaš ni jednome", reče Gundalinu.
     "Svi smo mi ćelije nervnog sistema te organizacije", reče Aspundh dotičući na trenutak svoj trolist. "Moram to tako da nazovem, jer nema bolje definicije. Svako od nas, kao individua, pripada nekom kabalu našeg kartografskog reda, ali, istovremeno, svi mi u ovoj sobi smo deo jednog višeg nivoa organizacije. Ne dospevaju svi sibili na ovako visok nivo, ali svako ko ovde dospe je sibil. Ili sibila."
     "Bogovi", promrmlja Gundalinu. "Točkovi unutar točkova. A gde je mozak... ako mi je dozvoljeno da to saznam?"
     Aspundh odmahnu glavom. "Ja čak i ne znam odgovor na to pitanje... Rekao bih da ne zna ni ma ko drugi ovde." Pogleda jedno po jedno lice. "Može li se tvrditi da nebo ima kraj?"
     Gundalinu se seti 'parabole o nebu' koju je svojevremeno bio prisiljen da nauči, poput nebrojenih drugih prividno nasumičnih informacije čiji smisao je, malo po malo, počinjao da uviđa. "'Živeo sam ispod oblaka'", poče on da recituje, "'i ne sumnjajući da išta postoji iznad njih. Onda sam se digao, i našao se među oblacima, i pomislio da razumem nebo. Pa sam se digao nad njih, i video da je nebo infinitno."
     "Ako ti je potreban neko na koga se možeš osloniti, ovaj znak ti je najpouzdaniji indikator koji se u ovom univerzumu može naći, Gundalinu-ken", reče Aspundh.
     "Hvala ti", odgovori Gundalinu, osećajući kako se njegova maglom pritisnuta vizija budućnosti lagano rasvetljava. "Hvala svima vama." Opet klimnuše glavom. On ustade od stola i pruži ruku Aspundhu koji uz njegovu pomoć ustade.
     "Dobru ti sreću želim u tvojim poduhvatima daleko od doma, Gundalinu-sadhu", reče Robanvil najednom. Gundalinu je zastao, osvrnuo se da ga pogleda. "Tiamat je", nastavi Robanvil, "planeta koju su svi, pa i Kartografi, predugo potcenjivali. Utoliko će teža biti tvoja budućnost na njoj. Neka blagoslov tvojih predaka ide s tobom."
     Gundalinu klimnu glavom, sada bez osmeha, i pođe za Aspundhom napolje.
     Stigli su na otvoreni prostor upravo u trenucima kad su aplauzi i povici divljenja počeli da popuštaju. Gundalinu, sa velikim osećanjem uskraćenosti, uvide da je propustio celo celcijato izvođenje novog umetničkog dela svoje žene.
     Pandhara pođe ka njemu, kroz divljenje gomile, sijajući od zadovoljstva. Videla ga je, ali se njen izraz lica nije promenio; Gundalinu zaključi, sa olakšanjem, da je Aspundh bio u pravu. Toliko je bila, do sada, preokupirana, da nije ni primetila njegovo odsustvo.
     Ona mu pruži ruke. "Dakle, Bi-Zi?" reče, sa željnim iščekivanjem. "Šta misliš o venčanom poklonu koji si dobio?"
     Prihvatio je njene šake u svoje, zadržao ih, osmehnuo joj se, silno zahvalan, i rekao: "Nezaboravno."









35. TIAMAT: Karbankl
     Ukres Svetlohodni se odgurnu od klupe i ustade, zato što se njegova žena neočekivano pojavila na ulazu te zadnje sale. On je već dugo čekao, sa strpljenjem ukletih, u ovoj bučnoj, zakrčenoj taverni u nižem delu grada, da ona izroni iz svog najnovijeg u beskrajnom nizu sastanaka sa letnjacima koji znaju ponešto o merima.
     Zastala je na ulazu, obučena u boje mora i zemlje, u grube tkanine pravljene u kućnoj radinosti - rukom predene i pletene - odeću ribara, kao da je ovog trenutka sišla sa neke 'nave'. Piljila je u njega nekoliko časaka, kao da je totalno zaboravila da on postoji, iako je morala znati da će on čekati, ma koliko dugo, da na kraju dobije onaj delić njenog vremena koji je njemu namenjen. "Luno, treba da razgovaramo."
     "A-ha, dabome", reče ona, sa onom opreznom rezervisanošću koju je čuo u njenom glasu kad je odgovarala na pitanja nepoznatih ljudi. Geja Džeruša Pala-Tion, koja je sedela u ovoj kafani s njim, pogleda Lunu, pa njega, pa onda, sa nelagodnošću, pogleda na drugu stranu.
     Jer, do vraga, to su svi oni za nju postali: nepoznati ljudi. Od onog časa kad je u transferu čula glas... glas svog bivšeg dragog, koji se baš njoj obratio, i saopštio joj da se svet, onaj kakav su oni poznavali, bliži kraju. Da se vraćaju inozemci, van-Tiamatovci, a sa njima B. Z. Gundalinu. Vraćaju se, ako je istinita ta poruka u koju je ona zaista poverovala; ako se taj razgovor ikada stvarno dogodio. Ponekad se pitao da li se njoj to samo snilo... ili je možda samo poželela i zamislila takav san. Njemu se zaklela da se između njih dvoje neće ništa promeniti ako se to predskazanje ostvari, da će on ostati njen muž a ona njegova žena. Da je Gundalinu čovek koji je omogućio da se ona i on ponovo nađu; da sad dolazi samo da im pomogne, ne da ukrade njihov svet, niti njeno srce...
     U kasnijem pšeriodu, okrenula je leđa svemu što su toliko godina, tolikim radom, nastojali da postignu; ukopala se sasvim u tu svoju opsednutost merima. On je, međutim, još davno došao do zaključka da bez upotrebe kompjuterske mreže bar onoliko sofisticirane kao što je bila ona koju su stranci imali u Karbanklu tokom svog boravka ovde, neće biti praktično nikakvih izgleda da se integrišu svi raznorodni podaci dosad prikupljeni o merima, niti da se rekonstruiše ono što je, po njegovom utisku, nekolicina bitnih, nestalih merskih pesama. Bez kompleksnog analitičkog programa, posao bi morao potrajati mnogo duže od vremena koje je njima preostalo, ako je Lunino predviđanje o njihovom povratku istinito.
     Trebalo bi da sibilska mreža obezbedi sve podatke o merskim pesmama, čak i da ih obradi na njihov zahtev. Međutim, činilo se da mreža nije... sposobna... da im pomogne. On je lako mogao reći i da nije 'voljna', zbog totalnog, jezivog odsustva ma kakve reakcije na njihova pitanja o tome. Džeruša mu je pričala da je sistem odavno na zlu glasu zbog svoje ekscentričnosti, i da je to tako još od njenog dolaska ovde. Zatim, da je čula tvrdnje, čiju istinitost nije mogla proveriti, da se stanje sibilskog uma pogoršava. U poslednje vreme i sama je ogorčeno odmahivala glavom videći koliko nesuvislosti sibilski transfer daje. Ukres je znao koliko ih je snažno i precizno sibilski um vodio u prošlosti, a sad je bio i zbunjen zbog tih grešaka, i podozriv u pogledu stvarne svrhe postojanja sibilstva. Sasvim nedavno, prošlog tedna, jedan sibil u koledžu doživeo je nervni slom kad je pokušao da uđe u transfer, i do danas se nije sasvim dozvao sebi. Ngenet je rekao da se tu radi o koincidenciji, ali raspoloživi dokazi su govorili drugačije.
     Ukres je potisnuo čitavo mersko pitanje u zadnje prostore svog uma, kao uzaludno, baš u vreme kad je Luna od te stvari sa merima načinila središte svojih ambicija. Činio je koliko je mogao da nastavi sa unapređivanjem njihove tehnologije; u tom cilju radio je sa onim pripadnicima Sibilske ustanove i Saveta koji su imali isti stav kao i on. Trudio se zato što nije video da bi imalo ikakvog smisla odustati sada od onog što su započeli, bez obzira da li će Hegemonci da se vrate kroz koju godinu, ili nikad u njegovom životnom veku. Što više progresa Tiamatovci postignu, to će Hegemoncima biti teže da im sve rasture i obezvrede, ako je to njihova želja. A ako nije - ako se bogovi, ili boginje, najzad odluče da se, za promenu, osmehnu ovom svetu - onda utoliko bolje.
     Međutim, nedavno je i spori-ali-stalni napredak koji su postizali u proizvodnji raznih roba naišao na veliku novu zapreku. Na početku razvoja tehnologije, električnu energiju su crpli iz nezavisnog gradskog izvora. Gradski samoodržavajući, prividno neiscrpni izvor struje zasnivao se na sistemu ogromnih turbina u pećinama iskopanim u stenama ispod grada. Turbine su pretvarale neumoljivu energiju ogromnih masa morske vode, pri svakoj plimi i oseci, u svetlost i toplotu, u opstanak karbanških sistema i građana. Po njihovim procenama, trebalo bi da i sad, sa uključenim novim potrošačima, bude dovoljno struje. Međutim struja je povremeno nestajala, slabila ili 'treptala', a to je izazivalo velike štete u proizvodnji. Ukres je uspeo da smisli samo jedan način da se pronađe šta nije u redu u tom prastarom, neistraženom sistemu.
     "Šta je sad?" reče Luna sa svetlucajem nestrpljenja. "Šta to toliko hitno mi imamo da diskutujemo, što ne može da sačeka dok..." Zaćutala je, kao da je shvatila da će joj ostatak te rečenice biti lišen pameti. On se zapita koji li je to nepostojeći deo dana nameravala da pomene; koje ono bejaše njihovo zajedničko vreme u toku jednog dana, vreme koga više nema. Nije se mogao prisetiti ni jednog trenutka koji bi, u jednom danu, bio pouzdano njihov. "Šta je?"
     "O Jami", reče on. Ona ga pogleda bez razumevanja. "Hoću da siđem u nju. Da je istražim. Ključ za rešavanje ovih naših problema sa strujom mora se nalaziti, ako uopšte postoji, tamo negde, dole."
     Luna približi šaku licu, žmirkajući, kao da su je te njegove reči iz nekog razloga zgrozile ili užasnule. Zatim šaka pade, a sređenost se vrati u njene oči. Dodirnula je sibilski trokrak okačen preko tupe boje njene košulje. "A, to ne. Ne verujem da bi to bila dobra ideja."
     "Zašto ne bi?" odseče on, u refleksnom gnevu; nesposoban da se zaustavi, zato što je to bio gnev vrlo malo povezan sa rečima upravo izgovorenim, a jako mnogo povezan sa nečim znatno dubljim. "Ta Jama je pristupni vertikalni tunel koji vodi do električne centrale Karbankla. Nema drugog prilaznog puta za popravke i podešavanja." Dok je stanovao u Palati sa Kraljicom Arienrod, naučnici sa drugih planeta su dolazili mnogo puta; silazili su u tunel, proučavali njegove funkcije, i, po svemu sudeći, nisu postigli ništa. Elektrosistemu Karbankla nikad dosad, bar po Ukresovom znanju, nije bilo potrebno nikakvo podešavanje. Međutim u doba kad su stranci silazili, protiv-olujni zid bio je iznad Jame večito otvoren, pa su uzlazne struje vazduha, stravično jake, večito kuljale ka nebu. U Jamu se moglo silaziti samo liftom, čije su kabine, zatvorene sa svih strana, štitile putnika da ga vetar ne ponese u smrt. Možda je ceo taj bizarni sistem bio smišljen samo radi toga - kao večno obezbeđenje, da razni petljaroši ne mogu da priđu.
     Tek je Luna zatvorila krov iznad Dvorane vetra. Jama je ostala Jama, zelenkasto osvetljeni 'bunar' koji vodi daleko, daleko u dubinu, sve do mora. Sada, međutim, bez onih varljivih vetrova, trebalo bi da bude moguće istražiti razne staze i ispuste na, u dubini vidljivim, 'liticama' displeja i mašinerije.
     "Pa ti ništa ne znaš o funkcionisanju staroimperijalne tehnologije", reče Luna.
     Slegnuo je ramenima: pokret jedva kontrolisan. "Kako ćemo ikad saznati, ako je ne počnemo proučavati? Postoje izvesna bazična pravila, kojima je podvrgnuto sve što, na ma kom nivou, funkcioniše. Ali dok ne pogledamo sistem pobliže, od proučavanja nema ništa."
     Vide kako nešto bezimeno ulazi u njene oči. "Suviše je opasno. Ne želim da to pokušavaš. Ne želim da silaziš tamo. Neću da... neću da stradaš."
     "Pa nije opasno, bez vetra. Neće mi ništa biti. To ti je jedan pristupni tunel, zapravo bunar..."
     "Ne znaš koliko je opasno."
     Namrštio se. Njegova ogorčenost se zaoštravala. "A ti znaš a ne kažeš mi? Je l' to?" Opet se priseti kako je zaustavila vetar.
     Gledala ga je pogledom punim frustracije i muka, ali ćutke.
     "Čak i Ngenet se slaže sa mnom po ovom pitanju. Hoće da krene sa mnom dole."
     Luna se iznenađeno okrete Džeruši, koja joj klimnu glavom. "A slažeš li se i ti?" upita Luna.
     Džeruša slegnu plećima. "Mislim da je Miroe suviše star za takva posla", reče. "Ali pre bih ga pustila da slomi vrat, nego što bih mu tako nešto rekla u facu." Umorni poluosmeh rezignacije pokaza se na Džerušinom licu. "A što se tiče pitanja da li ja verujem da je taj njihov poduhvat potreban i koristan... da, verujem." Ona spusti, pa podiže pogled. "Zaštita mera postala je i meni važnija od ma čega drugog, Luno. Ali to 'ma šta drugo' nije nimalo izgubilo na važnosti. Treba više da činimo za ljude koji su sve dovde išli za tobom. Problemi sa kojima se oni susreću su toliko važni, da se ignorisati ne mogu."
     "Da. Valjda je to tako... hm, da..." Luna diže ruke, pokretom koji je, maltene, značio bespomoćnost i beznađe. Pogleda opet Ukresa, čije je lice bilo stisnuto kao od bola; a njene oči mu, najzad, pokazaše nešto nalik na razumevanje.
     "I Danakil Lu Dalekoputov je rekao da će poći; na taj način moći ćemo da postavljamo pitanja..."
     "Ne!" Luna ga dočepa za ruku. Lice joj je najednom pobelelo, od besa ili od straha. "Sa onakvim leđima...?"
     Njegov namrštaj postade još dublji. "Dobro, onda neko drugi, neki drugi sibil..."
     "Ne." Stajala je licem u lice prema njemu, i držala ga za laktove. "Ne dolazi u obzir da ma koji sibil ili sibila pokušaju silazak u Jamu."
     Zurio je u nju. "Damice ti, zašto ne?"
     "Nije bezbedno. Ima... osetila sam... ima nešto tamo..." Sklonila je pogled, jako stisnula usne. "Nijedan sibil. Niti sibila. To - zabranjujem."
     "Važi. Onda pravimo mape, instrumentima. Snimamo", reče on, čujući hladnoću u svom glasu. Prekrsti ruke na grudima: pokret-odjek njenog nesvesnog gesta samoodbrane. "Ako nemaš neku primedbu i na to."
     Gledala ga je dugo, sva u napetosti, i on vide - ili mu se učini da vidi - kako drhtaj prolazi kroz nju. "Radi ono što moraš", reče mu ona nejakim glasom.
     Njegov gnev se preobrati u pepeo, jer video je šta ispunjava njene oči. Uzmakla je jedan korak čim je pružio ruke ka njoj; izbegla ga, upravo kad je hteo da je dodirne, da je naglo dohvati u naručje. "Ali biće ti sasvim uzalud", reče ona, okrećući se od njega. "Nećeš ništa saznati. Nemoguće je." Ode preko sobe, ka svetlosti, ka vratima; pobeže, prepuštajući njega da ukrsti svoj pogled neshvatanja sa Džerušinim.

     "Ćale...?"
     Ukres diže pogled, iznenađen zvukom sinovljevog glasa koji ga je pozvao. Uspravi se jače, pogleda pored Ngenetovog ramena i vide Tamisa koji im je prilazio kroz Dvoranu vetra. "Šta je?"
     Tamis se zaustavio na domak njih dvojice, i zagledao se u hrpu opreme koju su upravo pregledali. Zatim je osmotrio grupu od pet-šest pomagača, u kojoj je bio i Danakil Lu Dalekoputov; oni su stajali u blizini, spremni da nadgledaju spuštanje ekipe.
     "Stvarno krećete u istraživanje Jame?" upita Tamis.
     "A šta izgleda da radimo?" reče Ukres, trzajem glave pokazujući ka stvarima koje su spremali. Te reči su zazvučale oštrije nego što je nameravao; oseti da je Ngenet digao pogled ka njemu. Reče sebi: jednostavno su ti prenapeti nervi.
     "Meni nisi rek'o..." U Tamisovom glasu začuo se prizvuk optužbe; ali, pred Ukresovim očima, Tamis to odmah proguta, kao da se boji ili svog gneva ili Ukresove reakcije koja bi mogla uslediti i biti još gora. "Niko mi nije rek'o. Slučajno sam čuo tetka-Džerušu kad je pričala o toj stvari. Da l' ste Arieli rekli?" Pokušao je da sakrije i ljubomoru u svom glasu, ali manje uspešno.
     "Nismo", reče Ukres, istinito, shvatajući zašto ga njegov sin to pita.
     "Pa zašto ne rekoste nikom?"
     Ukres uzdahnu. "Nekome jesmo." Pokretom glave pokaza ka maloj grupi okupljenoj blizu ruba Jame, na mestu gde je počinjao prilaz liftovima.
     "Nije ovo bila neka tajna", reče Ngenet, pritežući svoj opasač sa opremom i podižući ruksak. "Ali, ipak, za jedan ovakav eksperiment čovek baš ne želi ni gomilu." Slegnu ramenima. "Verovatno će se završiti prokletim razočaranjem."
     "Popravljaćete gradski električni sistem?"
     "Ma, samo ćemo ga pogledati", reče Ngenet strpljivo. "Ovo nam je prvi pokušaj. Sami bogovi znaju da li ćemo išta razumeti. Tek ako nešto razumemo, smislićemo sledeći potez."
     Tamis pogleda ka rubu provalije i ka mostiću bez ograde koji se preko provalije pružio. Celog života ga je prelazio, ali Ukresu je bilo poznato da se on, Tamis, uvek pri tome plašio. Čak i sad je video senku straha u očima svog sina; sklonio je pogled, da to ne gleda, i dohvatio svoj ranac.
     Tamis se opet okrete njemu. "Hoću s vama."
     Ukres ga pogleda s nevericom. "Zašto?"
     "Znam da sam se uvek plašio pogleda preko te ivice", reče Tamis tiho. "Ali, isto tako, uvek sam želeo da znam šta ima tamo dole." Sad je jedini strah u njegovim očima bio strah od odbacivanja.
     Ukres, na čudan način iznenađen, pruži ruku i položi šaku na rame svog sina. "Možda sledeći put", reče. "Ovo bi moglo da bude opasno; jednostavno ne znamo dovoljno o onome što dole postoji."
     "A ne brineš se da bi ti mogao da stradaš", bunio se Tamis.
     Ukres se nasmeja. "Naprotiv. Neću da se brinem i zbog tebe. Onda bi mi dvaput bolnije bilo ako bi se nešto desilo tebi."
     Tamis, shvatajući šta je rečeno, žmirnu, pa se osmehnu. Taj izraz Ukres nije često viđao na njegovom licu. "Sedamnaest godina imam, ćale", reče Tamis blago. "Zar ne možemo čuvati jedan drugog?"
     Ukres započe odrečni pokret, ali Ngenet reče: "Pusti ga da pođe. Prvobitno smo planirali da vodimo i trećeg, zar ne. Biće dovoljno bezbedan, između nas dvojice."
     Ukres pogleda ka Jami, pamteći kako je tu bilo u jednoj drugoj prilici... Kako je vetrušina hujala i jaukala, kako je taj zvuk svaki put čuo dugo pre nego što bi stigao do mosta. U to doba, ovo je bilo mesto gladno smrti. Kroz njegovu svest prođe stroboskopski isprekidana vizija: njemu je sedamnaest godina, ali stoji sam na tom mostiću, protiv Hernija, koji je Snežnoj Kraljici Starbak. Učestvuje u dvoboju gde poraženi gubi život a pobednik dobija Arienrod...
     "Pa, dobro", reče najzad, ponovo svestan gde je, kad i s kim. "U redu, može i on." Opet pogleda svog sina; reče sebi da će možda dobitak biti bar to, što Tamis, kad vidi šta se stvarno nalazi dole, neće više prelaziti preko tog mostića kao osuđenik. Posle hotimičnog spuštanja u mrak prožet slabom zelenom svetlošću, možda nijedan od njih dvojice neće nikad više morati tako da se oseća. Pogleda u Tamisove oči pune želje i nesigurnosti. "Al' da ostaneš između nas dvojice", reče mu, "ili u liftu, ako te uhvati vrtoglavica."
     Tamis, odlučnog lica, klimnu glavom. "Hoću."
     Ukres je još jedan dugi trenutak gledao svog sina u oči - oči koje su bile čisti prozori za zavirivanje u dušu nedotaknutu ogorčenjima i gubljenjima iluzija; čisti kao što su sigurno i njegove oči bile kad je Arienrod, Kraljica Zime, prvi put pogledala u njih. Okrete se bez ijedne dalje reči. Povede Ngeneta i Tamisa prema kabini koja ih je čekala odmah ispod ruba, i prema ljudima koji su stajali pored lestvica za silazak do nje. Jedina osoba čije prisustvo ovde bi mu bilo potrebno, nije došla: Luna.
     Zapita se zbog čega ona izbegava ovo mesto. Zbog svojih uspomena na događaje koji su se ovde odigrali? ili postoji nešto drugo, nešto više, neka tajna skrivena u načinu kako su se delovi protiv-olujne kupole, daleko u visinama, onog dana čudesno sklopili, na njenu komandu?
     Ali on u čuda nije verovao, kao ni u 'Thalasu, Majku-koja-je-More'. Bilo je lakše poverovati da je nešto 'kvrcnulo' u umu njegove žene, kao što je Kirard Set i mrmljao na poslednjem sastanku Saveta; da je sibilska mreža nešto uradila njenoj pameti, one noći kad je video kako je bez postavljenog pitanja pala u transfer. Pomisli na onog sibila koji je doživeo napad sličan epilepsiji. Osmotri nepomične, prašinom umekšane ploče za usmeravanje, one iste koje su svojevremeno upravljale vetrom i treštale u silovitim međusobnim sudarima. Podsetiše ga na leševe.
     Brzo spusti pogled pred tom morbidnom slikom koja mu se oblikovala u mozgu. Zatim osmotri stepenište koje je vodilo ka Palati: prazno, i sad prazno. Pokuša da ne prati one druge slike, koje su se kao koncentrični talasi na vodi spuštale ka dubinama njegovog uma, slike drugih vrsta smrti: smrt nevinosti, smrt ljubavi i poverenja između dvoje ljudi, prstenasti talasići smrti koji se šire iz ovog avetinjski pohođenog mesta, iz jednog davnog vremena. Luno, gde si? Više ne mogu da doprem do tebe.
     Pogleda lica puna iščekivanja, njemu okrenuta. Vide da se ljudi sklanjaju sa mesta silaženja prema kabini lifta.
     Geja Džeruša pogleda mimo njega, u Tamisa, onda pogledom nešto zapita svog muža, koji slegnu ramenima i klimnu joj glavom. "Zna li Luna za ovo?" Onda još jednom pogleda Tamisa, ali sada nametljivim načinom, u stilu pune službene provere. Tamis odmahnu glavom, a njena usta se stisnuše. "Pazi se", progunđa ona, ne obraćajući se nikom određenom od njih trojice.
     "Radio-vezu održavamo bez prekida, dokle god smo dole", reče Ngenet i dotače njeno rame samo na trenutak, pokretom umirivanja.
     "Sigurni ste da će veza funkcionisati tamo, u tolikoj elektromagnetskoj buci?" Mrštila se; bore zabrinutosti oko njenih očiju postajale su sve dublje.
     "Funkcionisala je juče, kad smo za probu poslali liftom samo opremu", reče on. "Što ne bi i danas." Niko više nije govorio, ali je Ukresu bilo jasno da njih trojica, svaki ponaosob, osećaju potrebu da zadrže tu krhku vezu između kabine i ljudi koji će čekati njihov povratak; psihološku vezu, makar kako razređenu, bez obzira što oni gore neće moći nimalo da im pomognu ako se nešto desi. Ngenet pogleda Danakil Lua. "Kamo sreće da jednako radi i video-veza. Ali, naprosto je nismo dovoljno usavršili."
     Danakil Lu klimnu glavom. "Iskoristićemo sve podatke koje uspete da donesete, i sve vaše utiske. To će, već, biti neki početak." Osmehnuo se; video je glad za novim znanjem u Danakilovim očima, i osetio i u sebi povratak, bar delimičan, onog nekadašnjeg radosnog iščekivanja.
     Ngenet povuče Džerušu u naručje i poljubi je naglom, neočekivanom strastvenošću, zatim, prvi, siđe niz kratke lestve, u lift. Džerušin osmeh bio je iskrivljen. Pokušavala je da zagladi kragnu košulje, koju je on izgužvao.
     Ukres pokretom ruke pokaza Tamisu da pođe ispred njega. Vide kako mladić silazi za Ngenetom i nestaje dole, u kabini. Pogleda lestve, sad prazne; pogleda i u dubinu Jame, svuda, samo ne u Džerušine oči. Priđe lestvama i pođe niz njih. Video je lica Ngeneta i svog sina, dole u liftu, sa iščekivanjem okrenuta ka njemu.
     Oklevanje ga obuze u tom, zadnjem trenutku. Nije mogao a da ne pogleda gore još jednom. Poslednji put. Tada vide kako se ona pojavljuje, neočekivano, na samom kraju njegovog vidika, na suprotnoj strani Dvorane vetra. Gledala je ka njima. Podigao je ruku u znak pozdrava; učinilo mu se da da je uzvratila jednako. Zatim siđe niz lestve, začu kako se vrata na krovu kabine zatvaraju i zabravljuju za njim. Pogleda tamo: vrata su se tako savršeno stopila sa ostalim delovima tavanice u kabini, da više nije uspevao da razazna gde su.
     U liftu je bilo mesta samo za stajanje. Površine oko njih bile su glatke i varljivo jednostavne, maltene asketske. Proporcije unutar lifta davale su njegovim čulima osećaj da su dobre; podsećale su ga da je ovaj prostor napravljen za ljudska bića, radom ljudskih bića. Za razliku od toga, pojedini oblici, diskretno tuđinski, kopkali su ga i uznemiravali. Priđe kontrolnoj ploči ispod širokog prozora i baci pogled van, ka tamno svetlucavim zidovima Jame.
     Još jednom osmotri nizove simbola ispod sebe - ideografske ilustracije onog što se moglo narediti. Slikovno pismo, namenjeno da ga shvati svako ko ikada uđe u ovaj lift, bez obzira kojim jezikom govori. On je odavno naučio kako se ovim liftom upravlja, zato što je o tome pitao neke od stranih istraživača koji su dolazili za vreme Arienrodine vladavine i spuštali se u Jamu. Dotače prstom jedan, zatim drugi crtež na kontrolnoj tabli. Osvetli se čitav jedan novi red takvih; on načini još nekoliko izbora, svestan da mu Tamis i Ngenet pomno motre preko ramena. Ngenet nije davao nikakve komentare niti sugestije. Iako su se njih dvojica saglasili da je ovaj ekspriment potreban, saradnički odnos između njih najbolje se mogao opisati kao 'primirje'. U njemu nije bilo prostora za ćaskanje.
     Lift poče kliziti naniže. Svest da se zaista spuštaju ispuni ga vrtoglavicom sačinjenom podjednako od olakšanja i straha. "Krenuli smo", reče u mikrofon svog naglavnog kompleta. "Primate nas dobro?"
     "Dobro vas čujemo." Odgovorio mu je Džerušin glas, jasno i oštro. "Samo bez frke tamo dole. Taj vaš prvi korak je malo poduži."
     "Jest", reče on, i vide kako se njegova utvarna slika u zatamnjenom, a ipak osvetljenom staklu osmehuje slabo. Pogleda kroz sebe: opčinjen, zagledan u njihovo potonuće kroz drevnu, ljudskom rukom stvorenu Nedođiju, osu Karbankla, provaliju kroz koju se ulazi u nezamislive tajne staroimperijalne tehnologije. Lift se nije spuštao pravo nadole, nego spiralno, kružeći sve niže po unutrašnjim zidovima Jame. Kao Ulica Karbankla koja se, na površini grada, zavojito u sve širem kruženju spušta ka luci: grad namotan kao bodljikava ljuštura velikog morskog puža, grad koji je samo avatar, u realnom svetu, one prave misterije, unutrašnje. Tamis i Ngenet su sad stajali pored njega, čvrsto držeći sjajnu šipku na rubu kontrolne ploče. U njihovim očima bila je ogledalski odražena čudesnost ovog silaska.
     Prošlo je neko vreme, koje je njemu izgledalo bezmerno, iako su ga prastari instrumenti na ploči registrovali pomno i precizno. Kabina lifta je, uz tihi šapat, stala, na prvoj stanici njihovog programiranog obilaska.
     Zadnji zid kabine otvorio se, maltene bešumno, iza njih. Time je njima bio dat pristup ka zidu Jame, ka svemu onome što se na toj strani nalazilo. Okrenuli su se, začuđeni takvim otvaranjem kabine. Ukresu dođe nelagodna pomisao da je možda čitava kabina podložna takvim transformacijama: da se otvara gde god sama hoće, ili gde god zatreba. Zatim mu dođe ideja da je lift svojevrsno strano telo u Jami, kao da su se graditelji naknadno dosetili da ga dodaju; čisto kao gest pomoći potomcima koji će biti manje talentovani, i koji će zapadati u ovakve situacije...
     "Stali smo na prvoj stanici." To je Ngenet rekao, u svoj mikrofon: kratki raport Džeruši i ostalima koji gore čekaju. Sa tim rečima, već je zakoračivao napolje. Ukres pogleda Tamisa, koji je još stajao kod prozora i, kao hipnotisan, gledao u ambis. Ukres ga ostavi da tu stoji, i pođe za Ngenetom van.
     Čekala ih je uska metalna staza pružena kroz vazduh, sa niskom ogradom koja kao da je bila od čiste svetlosti. Ukres ju je dodirnuo - tačnije, pokušao dodirnuti, dok se udaljavao od zaštitničke solidnosti kapsule. Nije tu bilo ničeg, pod njegovom rukom... a ipak šaka nije mogla da prođe dalje od te tačke. Navalio je celom težinom tela na tu barijeru, zadržavajući dah. Odolela je.
     "Bogove ti tvoje, ovo je za ne verovati", progunđa Ukres, pogledom odlazeći u visine preko ravnodušnog, svetlucavog lica tunelskog zida. Onda se okrete i zagleda dole, preko ograde, nemarno i olako, kao da se ta provalija njega uopšte ne tiče. "Ej, ajde, Svetlohodni", reče, nestrpljivo i oduševljeno. "Ovo ne ujeda." Poče opet da mrmlja neke komentare u maleni mikrofon koji je stajao ispred njegovih usta, opise prizora, namenjene slušaocima na drugom kraju njihove linije za spasavanje.
     Zatim je Ukres dozvolio sebi da se sav posveti nameštanju improvizovane opreme za snimanje, koju je nosio okačenu o kaiš prebačen preko ramena. Na taj način je 'ukrao' nekoliko trenutaka koji su mu bili potrebni da savlada vrtoglavicu. Obojica su nosili ne samo optičke kamere, nego i opremu sposobnu da snima veliki deo EM spektra; to je bio kranji domet njihove neujednačene tehnološke ekspertnosti. Ostajalo je da se tek vidi šta će stvarno uspeti da snime, i koliko će u snimljeniom materijalu posle moći da se razaberu.
     Odlutao je pogledom ka visinama, kao i Ngenet maločas. Daleko gore vide rub Jame, ocrtan hladnim svetlostima, savršenu siluetu ponegde zaklonjenu mračnim isturenim blokovima neprepoznatljive mašinerije. Na jednom takvom 'ispustu' svojevremeno se zaustavio sunovrat Arienrodinog ljubavnika Hernija, posle bitke njih dvojice na mostu - ali se na tom istom mestu i istog trena slomila Hernijeva kičma.
     Pa ipak, Herni je kasnije, prilikom Promene, uspeo da još jednom zauzme mesto pored Kraljice Snega; po svojoj slobodnoj volji, navukao je opet masku Starbaka, još samo jednom, poslednji put; otišao je sa Arienrod u smrt, i to je bio njegov konačni čin ljubavi i osvete. Arienrod je tako delovala na ljude... Luna takođe. Lunina je ideja bila, i svojevrsna Lunina osveta, da podmetne Hernija i na taj način spase njega... Luna je ubedila Hernija da tako postupi.
     Ukres pogleda dole. Vrtoglavica ga je opet zanosila, u ovom sudaru prošlosti i sadašnjosti u njegovoj svesti. Zurio je u nerazumljive instrumente ispred sebe, primoravao sebe da se koncentriše... primećivao da svetla ovde nisu stvarno zelena, kako to izgleda kad se posmatra odozgo, nego raznobojna i u raznim nijansama. Navodila su ga na pomisao o mapama zvezdanog neba. Tek zbir svih ovih svetlosti, iz daljine viđen, davao je opšti utisak zelenkastog zračenja.
     Obazrivo virnu preko ograde. Vrtlozi svetlosti spiralno su tonuli ka nekoj tački tame na dnu uspravnog tunela: ka mrkom oku Mora koje posmatra ovaj njihov upad, ovenčano koronama neprirodnih svetlosti. Ovde je miris mora osećao mnogo jače nego gore. Učini mu se da čak i čuje more - ako to nije bila samo njegova mašta, ili huk krvi u njegovim ušima.
     Pogleda opet nazad, ka liftu. Tamis je bio još unutra. Razočaran, ali i sa olakšanjem što mora da se brine samo za sebe, Ukres pođe pešačkom stazom dalje, za Miroeom Ngenetom koji je već stao da bi proučio jedan deo zida.
     "Bokce ti, gde čovek da počne?" progunđa Ngenet, na čijem licu su se mišići trzali od neverice i frustracije. Na tom uzanom, glatkom segmentu zida bili su mnogobrojni simboli, između zmijugavih pipaka opreme. Ni jedan delić opreme nije ni izdaleka nalikovao na bilo koju napravu čija bi mu funkcija bila poznata, niti je on sa sigurnošću mogao zaključiti da ma koji simbol znači ma šta određeno na nekom od jezika Stare Imperije. Pruži prste ka sjajnoj, pozivajućoj površini, pitajući se šta bi se desilo ako bi je pokušao dodirnuti kao instrument-tablu u liftu. Da li bi dodir na jedan simbol aktivirao ceo niz drugih...
     "Ne diraj to!" odseče Ngenet. "Dogovorili smo se da ne pokušavamo da aktiviramo ništa. Moglo bi se desiti da pošalješ lift dalje, bez nas, pa da ostanemo ovde nasukani..."
     Ukres, naborana čela, spusti ruku. Pogleda Ngeneta. "Ovo veze nema sa liftom."
     "To ti ne možeš znati." Ngenet mahnu rukom.
     "Tamo gde smo stali postoji kontrolna ploča za lift."
     Ngenet je zurio u njega. "Otkud znaš?"
     "Pričali su mi ljudi koji su silazili ovamo mnogo puta, a koji su radili za Arišku. Osim toga, pogledao sam displeje, isti su kao na tabli u samom liftu."
     Ngenetovo mrštenje malo popusti. On skloni pogled, kao da ne može, baš, da natera sebe da se izvini. Okrete Ukresu leđa, što prođe bez ikakve dalje Ukresove reakcije.
     Nisu imali ni najmanju predstavu o tome šta se ovom kontrolnom tablom kontroliše, ako se uopšte išta kontroliše. Ukres priznade sebi da se jesu dogovorili da ovoga puta samo prikupljaju informacije, kao i da bi sibil mogao prevoditi ovakve simbole ako bi bili na nekom od jezika Starog Carstva.
     Pošli su nazad, uzdignutom metalnom stazom. Ukres se poče trljati po vratu, nastojeći da savlada svoju nestrpljivost. Ovakvo hodanje po uskoj i nesigurnoj stazi, sa okomitim zidom sa jedne strane i okomitom provalijom sa druge, uz prisustvo mora daleko u dubini, podsetilo ga je na nešto. Na jedno drugo doba, drugo mesto... pre pola životnog veka, kad su on i Luna preplovili more i pošli ka sibilskom mestu odabiranja.
     Zapitao se šta bi se desilo da je Luna tada ustuknula, i da nikada nije postala sibila; štaviše, da nikad nisu ni krenuli na put ka tom sibilištu. Da Luna nije srela Klaveli Blustoun na plaži onog dana kad su još bili deca, i zaljubila se u misteriju i moć sibilstva. Da je bila zaista onakvo dete kakvo su baka i svi na ostrvu oduvek verovali da jeste: pravo dete krvi svoje majke. Da Arienrod nikad nije dala da je kloniraju, niti postala Kraljica, niti postojala...
     Već su obišli gotovo pola obima Jame. Ukres se osvrte i pogleda preko praznine, prema liftu. Unutra se i sad video, ali zbog udaljenosti teško, Tamisov lik, mutno obasjan svetlom sa instrument-ploče lifta. Momak stoji i gleda njih dvojicu... Njegov sin. Ukres spusti pogled ka svojim stopalima, pazeći kako će koraknuti. Pitajući se: da li je sve moglo ispasti drukčije, da je samo jedna karika u lancu bila raskinuta. Da li bi Luna i on živeli zajedno, mirnim i neizuzetnim životom, kao što su uvek zamišljali da će biti, bezbedni u tradiciji i u svojoj ljubavi. Ili je putanja njegovog života, i njenog, zaista jednako neizbežna kao ova duga, kružna staza kojom on sada stupa, kao nekakva orbita, sa prostorom uvek dovoljnim samo da se učini još jedan korak napred, i još jedan, i sledeći, bez mogućnosti da skreneš... ili da se vratiš.
     Prevalili su jedan puni krug oko unutrašnje površine bunara, i vratili se na polaznu tačku, kod lifta. Ukres prvi uđe u kabinu, sa uzdahom olakšanja. Tamis je stajao unutra i čekao ga, držeći se i sad grčevito za instrument-tablu kao da je ostao bez gravitacije pa se plaši da ne otplovi. U mladićevim očima bilo je prisutno nešto udaljeno od normalnog, nešto što se ne bi moglo nazvati samo osećanjem čudesnog; nešto na neki način poznato...
     "Jes' dobar?" upita Ukres, zabrinuto i neodlučno.
     Tamis neodređeno klimnu glavom. "Ovde dole je divnije nego što sam ikad zamišljao. Ta svetlost..." Iz poluokreta pokaza ka prozoru iza sebe.
     Ukres klimnu glavom, bacajući pogled napolje, ka obrascima dragulja koji su se diskretno menjali u tami; nije se mogao ne složiti, niti odrediti ime odjeku tog 'nečeg drugog' što se čulo u glasu njegovog sina.
     U lift uđe i Ngenet. Ukres začu Džerušin odgovor i u svom naglavnom kompletu: odgovarala je na Ngenetov raport. Ukres je znao da je Ngenet odavno proučio displej na zidu bunara, iza lifta, i da se na taj način uverio u istinitost onoga što je od njega čuo. Sad se osmehnu, kratkim i stegnutim osmehom koji nije stigao do očiju, gledajući kako Ngenet klima glavom u znak saglasnosti.
     Ukres pređe šakama preko dodirnih mesta na ploči sa instrumentima, i lift se opet zatvori, postajući, svuda oko njih, ceo, bez šavova. Pođoše dole, opet spiralno, usput opisujući slušaocima šta vide i šta doživljavaju; slušaocima koji su sa svakim otkucajem srca postajali sve udaljeniji. Geja Džeruša i Danakil Lu, a povremeno i drugi, uzvraćali su im pitanjima, ali nikad onaj jedan glas koga se on nadao da će čuti. Zapita se da li je Luna prišla ostalima, na rubu Jame; ili se i sad drži podaleko, i od njega i od cele ove ekspedicije.
     Zaustavili su se na još jednom unapred programiranom mestu, i još jednom pešice načinili pun krug duž zida; snimali su sve elemente, i vidljive i nevidljive, svoje okoline, zato što nisu mogli znati šta je od toga bilo važno ljudskim bogovima Stare Imperije, šta bi moglo biti ključ kojim bi oni, sada, otvorili potencijale ovog mesta. Tamis je ostao u liftu, a Ukresu je to bilo drago; ni sad nije bio siguran da li se njegov sin tako paralizovao iz straha ili zbog opčinjenosti.
     Treća stanica bila je već blizu polovine dubine bunara. Na panelu ispred sebe nije primećivao nikakve merne jedinice koje bi mu saopštile koliko su stvarno duboko.
     Pođe opet za Ngenetom po stazi pruženoj u vazduh. Bila je ista kao prethodne dve. Čitav proces je počinjao nalikovati maltene na ritual. Digao je pogled: sad se, kroz jaku svetlost, između mnogih mašinskih izbočina, rub Jame jedva nazirao. Zato se dno jasno videlo. Pade mu na um da se bunar, po svemu sudeći, proširuje ka dnu.
     Ovde je svetlost izgledala jača možda samo zato što su se našli okruženi većom koncentracijom svetlih tačaka. To ga navede na pomisao o Crnim kapijama, koje vrebaju ovijene plamsajućim oreolima svetlosti, spremne da usisaju neobazrivog putnika u sebe, u mesto gde vreme i prostor stalno razmenjuju partnere i pozicije. Takvu je viziju Luna videla kad su kroz jednu crnu jamu ponirali u drugi svet; istu je videla i kad se vraćala naoružana mačem znanja. Zapita se da li je osetila istu ovakvu začaranost, i stravu, dok se sunovraćivala ka srcu neznanog...
     Odjednom, Ngenetova šaka na njegovoj mišici ruke: vuče ga nazad od ograde, okreće ga. "Ej, pripazi se. Ne valja da gledaš suviše dugo dole."
     Ukres zakorači unatraške, u uzanu nišu između dve gromade mašina. Zid i tuđinska mašinerija iza njega i oko njega bili su čvrsta, ospokojavajuća stvarnost. "Tebi ovo uopšte ne ide na živce?" upita, malo oštrije nego što je nameravao.
     Ngenet slegnu ramenima. "Mene nikad ne nerviraju stvari. Samo ljudi."
     Ukres oseti da mu se šake stežu. Ugrize se za jezik i uspe da ovaj razgovor ne pretvori u svađu, iako je Ngenetova poslednja rečenica možda bila usmerena protiv njega lično. Progura se pored Ngeneta bezobzirce, pa navali napred, stazom. Grlo mu se steglo od straha u trenutku kad je okrznuo, jednim kukom, svetlosnu ogradu i na trenutak se zanjihao iznad ambisa. Produži napred, prisiljavajući sebe da hoda sa pouzdanjem koje nije stvarno osećao.
     Tek kad je obišao pola kruga, osvrnuo se da vidi da li Ngenet ide za njim. Tada je usporio, videći da je Ngenet tek negde na pola puta između njega i lifta, zagledan u neki ogoljeni deo mašinske strukture različit od onih koje su do tada viđali. Iza Ngeneta videla se još jedna figura. Spora, neodlučna Tamisova silueta hodala je stazom ka njima. Ukres se namršti, pomišljajući da bi mnogo bolje bilo da taj dečko ima dovoljno Majčine pameti da ostane u kabini, da ne izlazi ovamo. "Ngenet!" viknu, a kad ovaj pogleda ka njemu, pokaza prstom u pravcu Tamisa. Ngenet okrete glavu tamo.
     Ukres je stajao i gledao ih još koji trenutak. Za nastavak obilaska imao je maltene dovoljno, ali ne sasvim dovoljno, pouzdanja. Zatim, ne znajući zašto, pođe natrag.
     Video je kako Tamis staje i okreće lice gore, da zuri uz svetlucavu liticu, kao što su i on i Ngenet ranije činili. Posle toga Tamis se okrenuo i naslonio na svetlosnu ogradu, presamitio preko nje, zagledao dole, na takav način da je Ukresu srce stalo. "Tamise!" kriknu on. Ngenet potrča, Ukres takođe, obojica nazad, obimom kruga.
     Ngenet je do Tamisa stigao prvi. Odvukao je dečka od ivice i nije ga više puštao. Ukres je čuo njihove pomešane glasove, nerazumljive zbog distance i odjeka. Pojuri žešće, ne razmišljajući više o nesigurnosti svog kretanja po tako uskoj stazi. Dok im je pritrčavao, čuo je kako Ngenet postavlja Tamisu neka pitanja; video je Tamisove oči, ne više ošamućene nego skoro neprozirne, kao da je u transu.
     Zaustavio se da ne naleti na njih; prostora za neko manevrisanje na stazi nije bilo. "Tamise", reče. Zabrinutost u njegovom glasu stvrdnula se u nezadovoljstvo. "Neću da te vidim tu. Beži nazad u lift."
     Tamis ga pogleda. "Ali, morao sam da iziđem. Moram ovde biti..."
     "Ne moraš ti nigde biti, osim na mestima gde je bezbedno", reče Ngenet, iznenađujuće blago, ali ne popuštajući čvrsti pritisak šakama na Tamisova ramena. "Nema problema. Samo te je malo uzdrmalo. Ovde bi se svako potresao..."
     "Ali, kako je divno", promrmlja Tamis, užasavajuće nalik na mesečara. Dok je to govorio, njegov pogled je otplovio od njih, a telo se opet napelo u pokušaju da stigne do ograde. "Svetlo... sve jače. Ima ovde i muzika nekakva, pa, čujete li vi nju? Morao sam da iziđem."
     "Šta pričaš ti?" odseče Ukres. "Tamise! Do vragova, pogledaj me..."
     Međutim Tamis je već bio na ogradi, nagnut ka praznini, i zagledan dole kao da hoće videti more; njegovo napeto telo bilo je ocrtano vrtložićima svetlosti.
     "Šta se dešava tamo dole?" prekide ga glas Džeruše Pala-Tion, kroz slušalice njihovih naglavnih kompleta. "Je l' sve o-kej?"
     "Ne'a problema", reče Ukres, ali to je zazvučalo kao stenjanje, jer je navaljivao da mladića povuče nazad. "Dobro je njemu, nego, mislim da ovde dole postoji neki efekat zbog svetlosti, nešto kao zanos..."
     "Ukrese..."
     Trgao se, jer to je Lunin glas ispunio njegov sluh. "Ukrese, ne sviđa mi se ovo. Dovedi ga gore, nije bezbedno. Dovedi ga odmah!"
     "Ništa mu neće biti. Samo ga je malo obuzela vrtoglavica." Oseti da se mršti. "Nismo završili posao."
     "A, ne mogu ja gore", reče Tamis kao odjek. "Moram da siđem do..."
     "Hajde, Tamise", reče Ngenet, upornije, zapinjući da ga otrgne od ograde i okrene. "Ej, momak, idemo, idemo nazad."
     "Ne, ne, ja u lift ne idem. Moram da sam blizu, da priđem..."
     "Ta-mi-se!" Lunin panični, prodorni krik naterao je Ukresa da sav poskoči i da istrgne maleni zvučnik iz uva. Sad i on navali napred, na Tamisa, grabeći ga i prejako za rame i pokušavajući da ga potisne ka liftu.
     Tamis se izvio, pružajući otpor dvojici ljudi i nastojeći da se oslobodi. Izgubio je ravnotežu i naleteo na Ngeneta. Mlatarajući rukama, počeo je da pada prema praznini. Nastojeći da ga obuzda, Ngenet je, iza njega, i sam izgubio ravnotežu. Tamisov uzvik iznenađenja stopio se sa Ngenetovim, glasnijim, krikom, i sa Ukresovim povicima upozorenja: Ukres obori Tamisa na stazu a Ngenet prelete preko ograde.
     "Ne!" kriknu Ukres, zaglušujući i samog sebe. Očajnički se bacio ali je rukama zahvatio samo vazduh: prekasno. "Ngenet!" Ostade presamićen preko ograde, bez snage, zureći dole. Mrljica crnog pada i pada kroz kovitlace svetlosti, i još pada i pada ka crnim dubinama. U njegovoj glavi odzvanjaju neki glasovi, iz slušalica, i iz usta ovog jadnog obličja koje mu se drži za noge. Ali on ima samo oči, nijedno drugo čulo; samo oči koje vide kako se mrljica smanjuje i smanjuje i konačno nestaje u crnome ponoru.









36. TIAMAT: Karbankl
     Tamise...
     Tamis je spiralno krenuo nagore kroz beskonačni tumel mraka ispresecan svetlima, dizao se kao plivač, znajući samo da beži od nekog užasa u bezdanu. Ono dole je zavijalo i kukalo za njim, kao izgubljena duša, kao trućanje njegovog sopstvenog ludila, zvalo ga je po imenu. Jasno je osećao da ga to, to strašno, sustiže; ako on pogleda dole, ako to uhvati njegov pogled i prinudi ga da shvati ime toga, biće kraj, odvući će ga u ludilo zauvek...
     "Tamise..."
     Probudio se, čuo svoj uzvik straha prepleten sa nekim glasom koji ga poziva po imenu. Jednim trzajem podigao se u sedeći položaj, osetio da nečije ruke guraju njegovo uzdrhtalo telo nazad na jastuke. Otvorio je oči i zagledao se, sa nevericom, u plafon svoje sobe. Pogledom je skliznuo preko izvajanih ukrasa na ivicama plafona, niz dugi nebeskoplavi prostor zida, do dobro znanog triptihona koji je prikazivao more. Njegove šake još jednom su otkrile da se na krevetu nalaze teški jorgan i vunena ćebad.
     Lice njegove majke bilo je nadneto nad njega, a njene šake još su pritiskale njegova prsa na dole, pokretom blagog obuzdavanja. "Šta?" reče on slomljenim šapatom. "Otkud ja ovde?"
     Tek što je to izgovorio, počinje novi pad, nazad, u mrak bez dna...
     "Stop", reče Luna. U njenom glasu pojavilo se nešto što on još nikad nije čuo. Prinuda koja je gušila njegove misli najednom se poče rasturati kao magla. Lunina ruka mu nežno skloni kosu sa čela. "Kad god osetiš da je počelo na taj način da te zanosi, moraš reći stop, reče ona tiho. "To je dovoljno... Stop. I stvar će prestati."
     Klimnuo je glavom, zatim gledao u nju nekoliko trenutaka, ne shvatajući. Pogledom odluta do brlog zavoja oko njenog zglavka šake, i do istog takvog zavoja oko njegovog zglavka. Namršti se, nastojeći da se priseti zašto prizor ta dva zavoja izaziva u njemu takvo strahopoštovanje, užas i jad. Zatvori oči, gledajući u sebe, ne bi li nešto shvatio u slikama koje su se počele oblikovati.
     Jama. U prvi mah mu se učinilo da je to poslednje čega se seća: silazak u Jamu, sa ocem i sa Ngenetom... hipnotički kaleidoskop svetlosti i tame koji se vrtložno diže ka njemu. Ta svetlost je bila komponovana od svih boja, a ipak njemu se činilo da malo-po-malo postaje sve zelenija, i da se u nju uvlači muzika, sve jača, neslična ma kojoj drugoj muzici koju je do tad čuo ili koju bi mogao ikad čuti, igde osim unutar svoje duše i u pesmi mera.
     Pa, on nije zapamtio ništa drugo, ništa sem strahotne potrebe da se pridruži toj dozivajućoj lepoti...
     Ali, gle, opet se nekako stvorio u Dvorani vetra, neke ruke ga zadržavaju da ne poleti preko ruba...
     Glava mu se razbistrava, on počinje da čuje krike i pitanja, vidi lice Geje Džeruše Pala-Tion zgromljeno očajanjem, čuje njen glas koji ponavlja beskrajno: "Nemoguće! Nemoguće! Nije mogao..." A Miroe Ngenet... njega nigde nema.
     Pretraživao je sva lica oko sebe, jedno po jedno, i video samo stroboskopirajući košmar jednog tela koje pada, crno naspram noći, stvar koja ne može biti stvarna, ne može biti njegovom krivicom, ne može... Video je lice svog oca, sa očima tvrdim poput smaragda, od kojih se njegova zbunjenost odbijala i vraćala pomešana sa jadom, a strah sa besom.
     "Šta je?" pitao je, maltene očajnički. "Šta je...?"
     Drugi su ga gledali, licima koja nisu nudila nimalo utehe. "Poginuo Miroe", reče njegov otac ravno. "Pao. Pao je zbog tebe..."
     Onda se njegova majka, Kraljica, stvorila pored njega, zagrlila ga zaštitnički, i rekla: "On se ne seća! I ne razume."
     Posle je išao za njom uz stepenice, u prvi mah nezgrapno kao da je novorođenče; stalno se spoticao o sopstvene noge. Majka ga je odvela u jednu malu, tihu radnu sobu, jednu u kojoj se uvek osećao prijatno, i stavila ga udobno na kauč.
     Sela je pored njega i neko vreme ga samo gledala. Video je saučešće u njenim očima, i nešto što je moglo biti razumevanje - iako nije mogao verovati da bi njoj bilo shvatljivo ono što čak ni on sam ne shvata. "Ubio sam ujka-Miroea?" rekao je, glasom koji se lomio od neverovanja. "Ja sam ga ubio?"
     "Ne!" reče Luna pokrivajući šakama njegove pesnice. Zatim ponovi, ali blaže: "Ne... Bio si zvan. Tamo, u Jami. Ona je sibilsko mesto izabiranja. Bilo ti je suđeno da postaneš sibil, i zato si izabran - tog trenutka. Kao što sam i ja izabrana kad sam bila jedva nešto starija od tebe."
     "Ali..." Sklonio je pogled od nje ka zidovima pokrivenim što knjigama, što raznim drugim, još starinskijim oblicima čuvanja podataka: sakupljenim ćefovima njegove prave babe, Arienrod, Snežne Kraljice. Pogled mu je zapeo o jedno smaragdno jaje, u čijem srcu je bila neka senka, oblik neki, ne sasvim razaznatljiv... "Ali zar on nije pao?" Sad se setio, kao sna: telo pada, krik traje i traje... "Pao zbog mene." Pogledao je opet nju, sav cepteći. "Ja sam ga naveo da padne..."
     "Pokušavao je da ti pomogne", prošaputala je njegova majka, i on je video da joj se oči pune suzama, koje, ipak, ne potekoše. "I, pao je. Desilo se... nisi ti kriv."
     "Tata... tata je bio tamo", govorio je on tada, zgusnuto. "Video je. On misli da jesam kriv. Video sam to u njegovim očima kad me je gledao."
     "Nije on razumeo", rekla je Luna, glasom ojačalim od osećanja. "Razumeće. Viđao je on kad se to i meni dešavalo..." Zastala je. "Kad te to obuzme, tako te ponese da onda ni na koji način ne možeš da se odupreš. Ni na koji." Na trenutak je sklonila pogled, zatim ga privila uz sebe i počela da ga ljulja kao kad je bio malo dete.
     Posle dužeg vremena pustila ga je, zato što je još neko ušao u sobu. Tamis je video da je to Danakil Lu i da ih gleda, i to sa istim onim neizgovorenim razumevanjem koje je video u majčinim očima.
     "Bio je pozvan, a?" rekao je Danakil Lu njoj. "Poznajem te simptome."
     Klimnula je glavom i sela uspravnije, ujedno se odmičući od njega. "Jest."
     "Šta, Jama je sibilište?" rekao je Danakil Lu Dalekoputov sa nevericom. "Kako to može biti?"
     Luna je odmahnula glavom. "Ne znam." Neki izraz ne mnogo daleko od bola kao da je proleteo njenim licem.
     Danakil Lu je oklevao. "A ti si tamo zaustavila vetar... da l' bi to moglo biti u nekoj vezi, šta misliš?"
     "Ne znam", rekla je ona jednako drveno, kao da nije u mogućnosti da kaže ma šta drugo, kao da je uhvaćena istim transom kao on ranije. Tamis ju je neodlučno dotakao po ruci. Trgla se, pogledala njegovu šaku.
     Danakil Lu im je prišao i stao pred njih, gledajući dole ka njima. Tamis je zurio u trolist okačen o Luovu košulju, jednak majčinom. Osetio je da mu se šake počinju znojiti.
     "Za veliku čast si izabran, Tamise", rekao je Danakil Lu tiho. "I za veliku odgovornost. Sama činjenica da si izabran dokazuje i da si zaslužan i sposoban da je poneseš..."
     "Neću je!" Trgao se i sam pred oporošću svog glasa. "Ubio sam nekoga zbog toga! On je mrtav..." Umuknuo je: na vratima je zastao još neko. Merovi Dalekoputov. Prešla je preko sobe, prošla pored svog oca jedva ga pogledavši, i smestila se pored njega na kauč. Suzbio je u sebi poriv da se izmakne, jer, imao je osećaj da je nečist, nedodirljiv. Ali ona ga je zagrlila, a on je video da se njegova slika u njenim očima nije promenila. Neodlučno, bolno, zagrlio je i on nju i privukao je sebi. Ona je naslonila glavu na njegovo rame.
     "Ništa nije besplatno, Tamise", rekao je Danakil Lu, pokazujući ka ožiljcima još vidljivim na donjem delu njegovog lica i na grlu - nastalim od sprave zvane 'hvatač veštica' koja ima gvozdene klinove okrenute ka unutra. Tamis je pamtio na koji način je, pre mnogo vremena, Danakil Lu od svog sopstvenog naroda, zanetog predrasudama i strahom, izgnan iz Karbankla. "Uvek postoji cena... jedan život... jedna smrt."
     Tamis je pogledao svoju majku, koja je polako klimnula glavom. "Da je i tvoj otac izabran, zajedno sa mnom... ili da sam i ja odbijena kao on... nikad se ne bismo rastali, u Letu, niti došli u Karbankl, niti..." Oborila je pogled, a telo pokrenula samo malo, tek toliko da slegne ramenima. "O, Tamise, nemoj odbacivati poklon koji ti je danas dat. Miroe to ne bi želeo... a ni Džeruša. Prihvati dar, inače će cena koja je plaćena biti svima još veći teret."
     Tamis je oborio pogled, da ne vidi navaljivanje u majčinom pogledu. Okrenuo se opet Merovi. "Šta da radim?" promrmljao je. "Da li...?"
     Klimnula je glavom, dodirnula njegovo lice. "Moraš", rekla je. To nije bila toliko zapovest, koliko zapažanje, kao da je u njegovim očima videla nešto što je on sam odbijao da vidi: činjenicu da on sada, kad zna, nema izbora.
     "Klaveli i ja smo učlanili tvoju majku", govorio je posle toga Danakil Lu. "Bila bi nam čast da učlanimo i tebe."
     Oklevao je, nemoćan da progovori, uhvaćen između straha i želje. Ništa neće biti isto.D
     Luna ga je uzela za ruku i zadržala je u svojoj. "Daj da ja budem ona koja će tebi dati... Damin dar." Upotrebila je taj stari letnjački izraz, nije rekla 'virus' niti 'ulaz u sibilsku mrežu', kao da su to reči suviše tvrde i bukvalne, bez dovoljno mističnog strahopoštovanja koje izražava koliko se ljudski život menja stupanjem u sibilstvo.
     Posle nekog vremena, klimnuo je glavom, pružio ruku, nudeći šačni zglob; priželjkujući da mu ruka manje drhti. "Onda uradimo to odmah."
     Danakil Lu je neodlučno pogledao Lunu. "To se obično ne radi tako..."
     "Sve se već promenilo, zato što sam izabran", rekao je Tamis. "Ako ću postati sibil, hoću da to bude sad. Što pre budem u stanju da pomažem ljudima, to pre ću moći da počnem da nadoknađujem za ono što se desilo danas."
     "Pa, dobro", rekao je Danakil Lu tiho, videći da je Luna klimnula glavom, a Tamis ponovo dao ruku. Merovi se privila uz njega još jače.
     Danakil Lu je posegnuo u kesu koju je na opasaču imao, i izvukao jedan od polumesečastih ritualnih nožića koji su, na Tiamatu, imali samo jednu svrhu. Pošto je odrastao među sibilama i sibilima, Tamis je dobro znao koja je to svrha. Danakil Lu je počeo pevati jednu od molitvenih pesama, jednu od malog broja letnjačkih pesama koje Tamis nikad nije čuo do kraja. Nikakvi zimački obredi za stupanje u sibilstvo nisu postojali, niti je iko ovde znao kako to stranci, narodi na drugim planetama, rade.
     Luna se, na polovini pesme, priključila pevanju. Od kad je izišao iz detinjstva, retko je čuo majčinu pesmu. Već je i zaboravio kako divna može biti. Glas joj bejaše visok i čist, a oči najednom pune novih suza.
     Kad su stigli do kraja pesme, Danakil Lu je hitro i vešto prešao sečivom preko Luninog zglavka. Tamis je video stiskanje majčinih usana, krv kako izvire na ruci. Onda je Danakil Lu dohvatio njegovu šaku, i pre nego što je naišla sledeća misao krv koju je Tamis gledao već je bila njegova. Danakil Lu je dohvatio njega za šaku, i Lunu isto tako, i pritisnuo rane jednu na drugu, zboreći drugu molitvu.
     Tamisu se čekanje odužilo - izgledalo je kao večnost. Nije osećao ništa osim tupog, potmulog bola u ruci. Onda nagli led u kičmi, plamena vrelina u kanalima njegovih nerava. Huka u glavi, glas talasa...
     Mrak se sklopio iznad njegove glave kao morska voda, i on se više ničeg nije sećao...
     Do sad. Tek sad se, evo budi iz nejasnih, zastrašujućih snova, i vidi da je u svojoj sobi. Zuri u zavoj na svojoj ruci, i isti takav na majčinoj. Uz njih je Danakil Lu, ali, ovog puta, i Klaveli. I Merovi, koja je čvrsto splela šake u krilu, i načijem licu se brižnost pretvara u olakšanje: primetila je da se sposobnost prepoznavanja vraća u njegove oči.
     Gde je tata? Malo je nedostajalo da to zapita; ali je oćutao, plašeći se nekontrolisane reakcije koja bi zbog odgovora mogla nastati u njegovom izmenjenom mozgu... plašeći se tog odgovora, pamteći kakav je izraz video u Ukresovim očima. Majka mu ponudi šolju slatkog čaja, i on poče zahvalno piti; u njegovom otromboljenom telu ta vrelina, i te stimulativne trave, izazivali su prijatno bockanje. "Sad će ti biti dobro..." prošaputala je Luna, gladeći njegovu kosu gotovo zaboravljenim pokretima koji su ga vraćali u detinjstvo.
     Ali, onda se digla na noge, pogledala ka vratima, pa ka njemu. "Moram ići."
     Trapavo se digao u sedeći položaj, pružio ruku ka njoj. Ona je dotakla njegovu šaku, ali i odmahnula glavom. "Moram, Tamise... Klaveli i Danakil će te učiti kako se transferom ovladava, učiće te svemu što kao sibil treba da znaš - a počeće odmah sad, ako si dovoljno jak." Pustila je njegovu šaku i osmehnula mu se usiljeno. "Vratiću ti se čim budem mogla." Okrenula se od pitanja u njegovim očima, i izišla iz sobe.









37. TIAMAT: Karbankl
     "Daklem, rođače, fini kermes. Treb'o bi češće 'vako da priređivaš."
     Danakil Lu se okrenuo, osmehujući se iako je čuo da mu to govori Kirard Set, čija je sama pojava najčešće bila dovoljna da mu pokvari raspoloženje. "Ja, na žalost, imam samo jedno dete čije venčanje mogu proslaviti", odgovori mu Danakil Lu. "Ali bolje jedno nego nijedno." Sa širim osmehom pogleda mimo Kirarda Seta, ka licu svoje kćeri koja je, na drugom kraju sobe, plesala uz tradicionalnu muziku za venčanje, sva zračna od sreće. Merovi... Nedavno mu je saopštila da su se ona i Tamis zavetovali jedno drugom prošle godine. Danakil je u teritorijama Leta živeo tako dugo, da mu letnjački običaji više nisu smetali; nije se bunio kad se Merovi iselila iz njihove gradske kuće i otišla da stanuje kod Tamisa, u njegovim sobama u Palati. On i Klaveli su ipak viđali svoju kćer skoro svakodnevno.
     Sad je Merovi napunila sedamnaest godina, a to je bilo dovoljno i za formalniju svadbu, zimačku, usklađenu sa običajima stranaca. Tim povodom, Danakil Lu je pronašao u sebi osećanje za tradiciju - osećanje i neočekivano, i snažno: želju da ritual prelaska njegove ćerke u svet odraslih bude obeležen onako kako se to u njihovoj familiji radi već mnogo pokolenja.
     Pijuckao je, sa uživanjem, uvozno vino iz kristalnog vrča. I te vrčeve, i to vino dala im je Kraljica kao svoj poklon, iz preostalih zimačkih zaliha u Palati; postigla je da svadbeno veselje njenog sina i Danakilove ćerke bude tako izuzetno, da je čak i Kirard Set bio impresioniran. "E, ajd' izvini", reče on Kirardu, zato što je primetio da mu Klaveli maše sa druge strane sobe. "Lepo da mi se zabavljaš."
     Otišao je odatle, opuštajući pleća i pogurujući se malo, srećan što se udaljuje iz Kirardove orbite; a Kirard odluta na drugu stranu, kroz gomilu. Leđa su opet počinjala da ga muče, kao što je Ngenet svojevremeno i predskazao. On potisnu tu misao iz uma, nastojeći da se koncentriše na sadašnjost, pa reče nečujnu molitvu Dami Morskoj - sve svoje, malobrojne, molitve upućivao je Njoj, još od dana kad su ga prognali u Leto - sa molbom da svi budu i u budućnosti jednako srećni kao sad.
     Klaveli je stajala sa Lunom i Ukresom pored jednog ogromnog sanduka ukrašenog poput čamca; u sanduku je bila hrpa poklona za mladence. Još jednom je nestrpljivo mahnula rukom dok se on približavao. "Ajde, šećeru moj matori, nameštamo se za sliku!"
     "Šta, u sred ovog da nas neko slika?" reče on. Gledao je okolo, iznenađen: nigde niko sa platnom i bojama, niti sa štapićima ugljena. U blizini su, međutim, stajali Tor Zvezdošetna i Šotvin Talasojahač, zaneti u energične konsultacije u nad nekom skalamerijom neodređeno poznatog izgleda. "O Majko-sviju-nas, je l' im ono kamera?"
     Luna klimnu glavom. "Fotoaparat", reče. Njen izraz lica bio je negde između zabavljenosti i nestrpljenja. Ćušnula mu je nešto u ruke. "Skrpili su ga nekako, ugurali su i neki akumulator unutra. Ajde, Šotvine! Kasnim. Moram ići..."
     "Ti, da ideš?" reče Ukres. "Kuda, u sred Tamisovog venčanja?"
     Pogledala ga je. Sve veselje nestalo je sa njenog lica. "Pa rekla sam ti. Imam sastanak sa Kapelom Dobraventurom."
     "Ih, oči ti Damicine!" reče Ukres mršteći se. "Što nije mogla i ona da dođe na venčanje? Onda bi ti bar mogla da glumiš da ti je ovo na umu."
     "Neće ona na zimačku svetkovinu", reče Luna Svetlohodna.
     Danakil Lu pogleda Kraljicu koja je upravo dolazila na mesto pored njegove žene; vide u njenim očima nesrećnost koju njen glas nije otkrivao. Spusti pogled ka toj stvari koju mu je Kraljica Luna stavila u šaku: zapanjujuće uverljiva trodimenzionalna slika Tamisa i Merovi kako se ljube, slika uhvaćena u nekoj čaroliji koja je zauvek sačuvala taj njihov momenat radosti. Pipnuo je sliku probno, i prst je prošao kroz likove kao da su halucinacija, a onda dotakao neku ravnu površinu koju on nije mogao videti.
     "Uooosmeh-heh!" uzviknu Tor, malo saplićući jezikom.
     Digao je pogled prema fotoaparatu, ali već osmehnut.

     Ukres je sklonio pogled sa nemilosnog oka fotoaparata čim je Tor završila sa zarobljavanjem njihovih duša u unutrašnjost te mašine. (Neki delić njega uvek će misliti tako: seme sujeverja zaostalo iz detinjstva, vremenom transformisano u neudobni biser ironije.) Luna ga dotače po ruci na tren, kao da se nešto izvinjava; on se okrete da je pogleda, ali, već je nestajala u masi, odlazila.
     Namrštio se, pogledao opet nazad ka Klaveli i Danakil Luu koji su, glava uz glavu, bili nadneti nad isti takav hologram njihove kćeri i njegovog sina; Tor im je upravo dodavala još jednu sliku, na kojoj su bili oni sami. Odjednom izgubivši želju da tu sliku vidi, Ukres odluta odatle. Muzički 'bend' na drugom kraju sale upustio se u još jednu tradicionalnu pesmu; Ukres u kesi na svom opasaču potraži sviralu. Još pre nekog vremena uzeo ju je nazad od Ariel, zato što se pokazalo da nju ta frulica ne interesuje stvarno. Sada je, čujući kako muzička grupa svira, osetio želju da se pridruži. Bila je to, među mnogobrojnim privilegijama koje su došle sa njegovim položajem u društvu, jedna od vrlo malog broja koje su stvarno nešto značile njemu lično: kad je hteo negde da svira, praktično niko nije odbijao njegovo učešće. A svest da se kvalitetom svoje svirke neće obrukati bila je jedna od malobrojnih preostalih stvari u životu kojima se još sa razlogom ponosio.
     "Ćale..."
     Okrenuo se, iznenađen Arielinim glasom iza sebe. Pogledao je nju i njenu odeću poput duge namotane u zamahe tkanina; dugu kosu sapetu u pokušaju da se oponaša neki komplikovani van-tiamatovski stil. Kad god je pogledao Ariel, podsetila ga je na Lunu, na način od koga mu se srce stezalo; međutim, danas ga je, naglo i udarno, podsetila na nekog drugog. Arienrod. Žmirnuo je, prinuđujući sebe da vidi samo svoju kćer, mladu curu koja voli stvari iz inostranstva: zar nije i on u mladosti bio takav? "A?" reče on.
     "Gde ode keva?"
     "Na sastanak sa Kapelom Dobraventurom."
     Ariel načini zgađenu facu i uzdahnu. "A gde je bakili? Tamis je rekao da ona i Bora dolaze na svadbu. Trebalo je da mi donese nekoliko tiler-školjki da napravim češljeve. Zar još nije stigla?"
     Osmotrio je gomilu svadbenih zvanica, uviđajući, sa čuđenjem, da nije video ni Boru ni nju; znao je da se njihov dolazak očekivao. "Pa, ne znam", reče.
     "Znači trebalo je ranije da pođu", reče ona, stresajući glavom nestrpljivo. "Propustiće sve."
     "Možda ih je zadržalo neko nevreme", reče Elko Til Grejmaunt prilazeći Arieli s leđa, spuštajući šake na nju kao da je to odavno navikao, i žmirkavo gledajući njenog oca.
     Ukres oseti da se počinje mrštiti; ne reče ništa. Ariel se samo osmehnula i pogurala bliže uz momka. Bar nije pokazivala, zasada, da je nešto posebno zainteresovana za Elkoa ili za ma koga drugog, ali je Elko Tel stalno navaljivao na nju kao insekt na cvet. Ukres se ne jednom zapitao da li bi Elko Tel bio i upola toliko zainteresovan za njegovu kćer kad ne bi znao da će ona biti sledeća Letnja Kraljica. Perspektiva da mu Kirardov jedini sin bude zet nije mu se dopadala. "Šta ti to pričaš?" reče on. "Meteorološki izveštaj je bio, da su vremenske prilike duž cele obale odlične."
     Elko Tel slegnu ramenima. "Može naleteti i oluja. Biva to, često, a onda stradaju manja plovila. Naročito ako mator svet upravlja..."
     Ukres ga pogleda besno. Spremao se da ga izgrdi što baksuzira putnicima. Ali vide da iza Ariel staje i Merovi, sa vencem od cveća u kosi. Njene sive oči preletale su radoznalo preko njihovih lica. Ukres se, zato, samo nasmeši, na isti način kao njen otac kad je gledao holo-sliku. Videći njegov osmeh, Ariel i Elko Tel se okrenuše i zagledaše u Merovi, sa nečitljivim izrazima lica.
     "'Ste vid'li Tamisa?" upita ona.
     Ukres poče: "Ja, ne, i to već duže..."
     "Ja ga vid'o", reče Elko Tel. Ukresu se učini da čuje primesu zlobe u tom glasu. "Otiš'o na sprat, sa Brejnom, koji hoće da mu čestita na ženidbi." Pogledao je Ariel, uzvijajući obrve, zatim Merovi, kojoj se osmehnuo; a Merovina faca bila je uštinuta nekom emocijom kojoj Ukres nije mogao odrediti ime.
     Ariel, sada bez osmeha, opet pogleda Elko Tela, i izvuče ruku iz stiska njegove šake. "Baš me briga", reče ona. "Igra mi se." Ode, ostavljajući Elkoa tu. On, međutim, brže-bolje pođe za njom, kroz gomilu, do mesta gde su mnogi drugi već plesali - igre stare, igre sa drugih svetova, uz muziku koja je vremenom postala jedinstvena smesa različitih kulturnih nasleđa; kao i čitav njihov svet.
     Ukres opet pogleda Merovi, i vide kako nešto tajnovito, nešto očajno, ispunjava njeno lice, dok je gledala kako Ariel i Elko Tel bez reči odlaze. Osećajući da se ovde radi o nečem ozbiljnijem, a ne samo o olakoj neučtivosti mlađarije, Ukres je nežno dotače po ruci. "Sad ću ga naći, i poslati tebi."
     Klimnula je glavom i osmehnula se.
     Prošao je kroz zabavu, ka stepeništu koje je počinjalo u zadnjem delu sobe. Usput mu se isprečio Kirard Set, naslonjen na ogradu stepeništa. Kirardov osmeh je bio neugodno sličan sinovljevom. "Slobodno je, sad nema nikog unutra", reče, pokazujući ka WC-u.
     Ukresovo mrštenje se vrati. "Tamisa tražim. Je l' gore?"
     Kirard Set slegnu ramenima. "Jeste." Uklonio se s puta, ali se izraz njegovog lica za nijansu promenio. Ukres oseti hladnoću u stomaku: bilo mu je jasno da bi sad trebalo da se okrene i vrati među goste. Međutim, držao ga je Kirardov osmeh, nežno podrugljiv.
     Počeo se penjati na drugi sprat kuće. Začuo je tihe glasove, sve jasnije, onda je prepoznao da je jedan od njih Tamisov. Stižući na vrh stepeništa, vide dve figure kako se grle u mutnoj svetlosti. Trgnuti njegovim nailaskom, njih dvojica su prekinuli svoj zagrljaj, i on ih je tad jasno video - Tamis, čija blistava venčana košulja je visila raskopčana, i mladi Brejn, iz tog društva sa kojim je Tamis večito lunjao. Brejn ga je do tog trenutka milovao po golim prsima.
     Vide naglu krivicu, naglo očajanje u Tamisovim očima. Njegov sin se tako suočio sa svojim ocem, na dan svog venčanja. Brejn je uzmakao, gledajući svuda osim u njih, i nestao niz stube.
     "Tamise", reče Ukres, a ovaj se trže kao od udarca. "Šta je to bilo...?" Pokretom pokaza ka praznom mestu gde je Brejn do tada stajao.
     "Ništa. Samo je on... ja..." Tamis se zacrveneo, privijajući košulju uz sebe, i sagnuo glavu. Trolisni znak se zagubio negde u naborima odeće.
     "Damicu ti tvoju, i sve ti bogove!" uzviknu Ukres. Zgrabio ga je za ramena i tresnuo o zid. "Mizerijo jedna... zar na dan venčanja? A imaš divnu ženu koja te voli i koja tamo dole pita gde si? Zašto?"
     "Nisam mog'o da odolim", promrsi Tamis. Te reči bile su jedva čujne. Prtljao je sa tračicama koje su na njegovoj košulji služile umesto dugmadi, nastojeći da ih kako-tako veže.
     "Ej, ej!" uzviknu Ukres i kratkim udarcem, otvorenim šakama, odagna Tamisove ruke u stranu. "U mene da gledaš kad ti govorim!"
     "Ajde nemoj da ti tako surov sa tim dečkom, Svetlohodni", reče glas Kirarda Seta iza njega.
     Ukres se okrete; sad se njegovo lice počelo crveneti od besa i poniženja. Dalekoputov se popeo uz stepenište i pridružio im se.
     "Vi letnjaci ste tako uskoumni po svim pitanjima. Ponašate se kao da postoji samo po jedan ispravan odgovor na svako pitanje." Kirard Set Dalekoputov odmahnu glavom. "To je samo bezazlani mali flert. Svaki dečak mora da se uveri da ništa neće propustiti, znaš."
     "Ostavi nas na miru, Dalekoputov." Ukres mu okrete leđa, razbešnjujuće svestan da Kirard nije načinio ni najmanji pokret odlaženja, već da, naprotiv, upija svaku reč i svaki pokret, kao voajer. Ukres uhvati svog sina za vilicu, i podiže je, prisiljavajući ga da mu pogleda u oči. Sad mu je bilo savršeno svejedno šta Kirard vidi ili misli - štaviše, bio je siguran da je Kirard sve ovo od početka znao. "Letnjak si, i sibil, tako ti volje Mora! Nisi neki zimački pederčić, pa da tucaš neku zimačku guzicu, da pokušavaš da stekneš miris stranaca tako što ćeš se valjati u njihovim govnima!"
     "Kao ti?" prasnu Tamis, čije su tamne oči planule. "Kao što si ti tucao Arišku u njenom dvoru, u vreme kad si tobože bio zavetovan sa mojom majkom?"
     Skamenjen, zanemeo, Ukres je stajao dok su ledene kandže iz prošlosti obuhvatale njegova prsa i zaustavljale njegovo srce. "Ko..." reče on, "ko ti je rekao to o meni?"
     Tamisov pogled je samo na tren preskočio ka licu Kirarda Seta koji je, iza njih, i sad sve slušao i gledao. "On mi je rekao da si gledao da izvučeš korist na obe strane. Da si se podsmevao letnjacima što su tako uskoumni i glupi, a za to vreme radio za Arišku stvari koje..."
     Ukresova šaka polete, udari mu šamar i zaustavi te reči. "Veruj ti šta god ti volja", prošaputa. Usta su mu bila puna gorčine. "Ali nikad to ne koristi kao izgovor za svoje postupke. Naročito ne kad pričaš sa mnom." Okrete se, okrećući leđa mukama svog sina. Pogleda Kirarda u oči, pune razonođenosti, a ovaj slegnu ramenima. "Theh... kakav otac, takav sin?" reče Kirard tiho, i napući usne. Ukres prođe pored njega, usput ga odgurnuvši bezobzirnim laktom.
     Silazeći, jedva je registrovao prisustvo Merovi na pola stepeništa, i izraz u njenim očima dok je gledala njegov prolazak.









38. TIAMAT: Plantaža Klirvoterovih
     "Ne mogu da verujem", reče Luna, stojeći do kolena u vodi pored nagnutog korita napuštene brodice. "Ne - mo - gu." Njen um je odbijao da prihvati očiglednu istinu: da je njena baka mrtva, nepovratno kao kad se talas razbije o obalu mora. Pređe šakom po totemu izrezbarenom na pramcu; pipnu, na čelu tog stvorenja, treće oko urezano iznad dva obična, u letnjačkom stilu, ono koje su letnjaci oduvek zvali 'vremenskim' to jest okom koje navodno gleda kakve su vremenske prilike. Na krmi je bilo napisano ime njene bake - Selena; svakoj lađi davano je žensko ime, jer to voli Majka Thalasa... Ali, ovog puta Thalasa nije bila zadovoljna, a ime je ostalo na krmi kao neopozivo svedočanstvo koga je odnela naglim, elementskim razmahom svoje božanske ruke.
     Luna se okrete opet ka Ukresu, koji je stajao između nje i male grupe plantažnih radnika. Njih su do brodice doveli meri iz kolonije koja je imala utočište na obalama ove plantaže. Nije pronađen nikakav trag tela nastradalih.
     Meri su i sad plivucali blizu broda ili čučali na plaži nedaleko od ljudi. Ukres je pogledao Luni u oči, zatim odlutao pogledom preko mora, u susret sunčevom svetlu koje je od mora odsijavalo kao od milion komadića razlupanog ogledala. Žmirkao je zbog tog prejakog blistanja nepromenljive vodene površine. "Kad smo bili na venčanju Elko Tel je pomenuo da je bila neka oluja negde na obali", reče on.
     Luna u mislima opet ugleda venčanje: one vesele face, a u njenom srcu sreća... Pogleda radnike. "Je l' bila neka oluja, posle njihovog polaska?"
     Radnici su se zgledali, uz mrmljanje i sleganje ramenima. "Ne, Damo, nije bila", reče jedna žena. "Vreme je lepo već nekih pet-šest dana."
     Ona pogleda opet Ukresa. "Elko Tel je to rekao? Zašto bi on to učinio?"
     Ukres odmahnu glavom, a krajeve usana povi nadole. "Da bi napravio probleme", reče kiselo, sklanjajući pogled. "Da bi nekome pokvario lepe trenutke. On za to živi; k'o njegov otac."
     "Kao da je znao da će se nešto desiti."
     "Al' nije bilo oluje", reče Ukres.
     "Nije", reče ona nerazgovetno, i zaćuta. Osetila je sumnju kao naglo stakleno koplje koje probada njenu, zbog gubitka nastalu, otupelost. "Nije bilo oluje." Pogledala je opet mere, njihove duge vratove dignute iznad vode, njihove opsidijanske oči koje su netremice motrile njeno kretanje dok je, držaći se za rub lađice, gazila još dublje u vodu. Nije bilo nikakvih oštećenja na brodici, nikakvih tragova ma čega: kao da su Bora i njena baka naprosto iščezli. "Vi ste videli, zar ne?" reče ona. "E, još kad biste mogli i da mi kažete šta ste videli..."
     Ukres je oklevao. Zatim je izvukao flautu iz kese na opasaču i prineo je usnama. Zbunjeno ga pogledaše i radnici i Luna. Čim je začula čudni sled njegovih nota, shvatila je da imitira merski govor. Meri svi okrenuše glave na tu stranu da oslušnu; očito su i oni isto shvatili. Radnici su iznenađeno ali tiho progovorili između sebe. Čim je završio, meri su se pogledali i počeli izmenjivati cvrkutave sekvence zvuka.
     Sledećeg trenka nešto je, sa tupim zvukom, palo pred Ukresove noge. Luna nije stigla da vidi tačno iz kog pravca; ali, od mera, svakako.
     Ukres je, mršteći se od koncentracije, podigao taj predmet. Luna je već gacala kroz vodu, ka njemu. Bila je to monofilamentska mreža, zbijena u grudvu. Takvim mrežama su zimci u poslednje vreme, pomoću brodova-tegljača, lovili ribu. Rastresao je mrežu i dobacio je radnicima.
     "Da li je to palo sa Selene?" upita Luna, sa jasnim predosećanjem da nije.
     Zimci su dodavali taj komad mreže jedni drugima, prepipavali ga i potezali. "Ne, Damo", reče jedan čovek. "Bora Klirvoter ne bi dozvolio da ma i najmanje parče ovoga dospe na njegov prostor." Načini tužan izraz lica. "Stari je bio dosledan svojim pogledima na stvari, bogovi nek mu daju mir. On uvek kaže - uvek je govorio... da bi se pre obesio monofilamentom nego što bi tako nešto potegao na ribe."
     Luna se ironično ali potvrdno nasmeši. "Jest... to je baš u njegovom stilu..." Osmeh pade sa njenog lica. "Onda znači da je ovde bio neki drugi brod, čiju su posadu verovatno sačinjavali neki drugi zimci."
     Ukres je slegnuo ramenima. Priđe Luni i položi šaku na njenu mišicu. "Možda. A možda su meri samo našli ovo parče da negde pluta. Ja sam ih pitao gde su ljudi iz broda... ali, jedino More zna da li su oni to čuli."
     "A moglo bi ovo da znači i da ih je neko tom mrežom udavio", reče ona glasom koji je postao zgusnutiji. "Znaš da je Kirard Set Dalekoputov pokušavao da se dočepa imanja Klirvoterovih još pre bakicinog dolaska u grad. Imanja koje mu Bora, dok je bio živ, ne bi nikad prodao..."
     "Luno", reče on blago. "Nemaš dokaza. Znam šta misliš o Kirardu Setu. Moje mišljenje o njemu nije ništa bolje. Ali, ubistvo...?"
     Ona pogleda ka brodici. "Nisam imala čak ni priliku da se oprostim od nje. Čak nisam nikad rekla bakici koliko je..." Njen glas se slomi. Sleganjem ramena zbacila je njegovu šaku sa sebe. Osećala je da se njen bespomoćni jad stvrdnjava u bes, i da se događa jedno kristalisanje, fokusiranje; preko uspomene o licu njene bake nametala se slika Kirarda Seta Dalekoputova. "Ne, ne mogu da dokažem da je ovde iole kriv, osim što je priželjkivao da se tako nešto desi. Ali, već i iz tog jednog razloga, održaću moje obećanje Bori Klirvoteru, štitiću njegovu teritoriju dok sam živa." Okrete se i pođe plažom ka mestu gde je njena lađica čekala da ponese sve njih na sever, ka gradu.









39. KAREMOF: Imanje Gundalinuovih
     "Pandhara!" uzviknu Gundalinu, ulazeći krupnim koracima u veliko predsoblje. Odjeci njegovog glasa vratiše mu se iz mnogih delova kuće. Sako svoje uniforme okači o ramena servo-robota koji mu je otvorio vrata, a šlem natače na robotovu glavu bez lica, slušajući, sa širokim osmehom, žalostivno robotovo saopštenje da 'nije čiviluk'. "E pa ti nađi čiviluk!" reče on smejući se i protutnja pored robota, u sledeću sobu, izvikujući opet njeno ime.
     "Gundalinu-bhai je u vrtu za rezanje, ser..." zujkao je kućni robot iza njega.
     On kod trpezarije okrete desno, prođe kroz radnu i kroz 'sunčanu' sobu i izađe na južnu prizemnu terasu. Pandhara, koja se pela stepeništem iz vrta, sa punim naručjem cveća, stade; njeno lice se punilo zaprepašćenim oduševljenjem. "Bi-Zi!" Već si stigao! Nisam te očekivala do sutra."
     Stao je i on, videći njen izraz lica, iznenađen i zbunjen tom zračnom radošću. U potaji mu je i laknulo što to nije bio izraz pometenosti, što nije zatekao Pandharu sa nekim švalerom. "Nisam ni ja očekivao da ukebam taj šatl, ali, uspeo sam - u najposlednjijem trenutku." Pođe opet napred, osmehnut. "Pomisao na dve noći mirnog i neprekinutog sna, umesto jedne, bila je dovoljna da me navede da pojurim."
     Podigla je dlan da ga sudari sa njegovim dignutim dlanom, i u tom procesu ispustila deo cveća. Onda se sagnula, pažljivo pokupila, i opet ponela u naručju celu pregršt.
     "Ovo sam nabrala jer sam znala da dolaziš kući", reče ona, udišući miris cveća. "Znam koliko ga voliš."
     Njegov se osmeh proširio. On joj pridrža vrata dok je ulazila u kuću. Cveće je predala drugom robot-poslužitelju, koga je ispratila rečima "Znaš šta treba..." Stala je pred Gundalinua obučena u vrećasto svepokrivno radno odelo; pramenove tamne kose, koji su pobegli ispod marame, sad je zaglađivala unazad, prstima umrljanim od biljnih boja. "Đavoli ga nosili, Bi-Zi, ništa nije spremno! Sve sam uplanirala da bude kao što ti voliš, kad stigneš, ali sam danas ceo dan postavljala bio-skulpturu, nisam evo stigla ni da se operem."
     Uhvatio je jednu od njenih razmahanih šaka, preokrenuo je, proučio grubi dlan i raspored mrlja. "Volim prave ruke..." reče, i diže pogled ka njoj, da vidi da li se ona još seća njihovog prvog susreta.
     Njen pogled 'blanko' nerazumevanja rascveta se u naglo razumevanje, i ona mu, naginjući glavu na jednu stranu, uzvrati osmeh.
     "Nema veze. Uvek postoji sutra. Sve što ja noćas želim je normalan razgovor, i možda da odigramo jednu partiju čame." Pustio je njenu ruku i okrenuo se da razgleda sobu, zato šđto je osetio da počinje predugo da zuri u nju. "Šta ima novo? Sa ovom sobom si nešto uradila; svetlija je."
     "Zidovi su sad žuti, a ne sivi, tamo, i tamo... Kupila sam i neke nove male divane sa naslonom, i popravila onu sofu. Okačila sam nekoliko mojih statika..."
     "Dopada mi se."
     Gledala ga je ispitivački. "Stvarno? Veoma sam pazila; nisam ni takla ono što je vanvremensko." Pokretom je pokazala ka klesanim ukrasima na kaminu, koji je bio deo zgrade od početka. Gundalinu je znao da je taj kamin star najmanje jedan milenijum. "Jer to nikad ne bih dirala..."
     "Znam", reče on. "Video sam i sve ostalo što si ovde uradila. Imam unapred puno poverenje u tvoj kriterijum."
     "Ali, kuća je tvoja..."
     "Kuća je tvoja." Stavio joj je šaku na rame. "Ti u njoj živiš; ja sam samo posetilac. Bogovi znaju da ju je moj otac držao kao muzej; ne sećam se da je ikad dozvolio da se ijedna prokleta stvar promeni, ma gde u kući ili na imanju. A onda su je H. K. i S. B. satrli..." Usta mu se trznuše. "Učini da bude tvoja, Dhara. Ona jeste tvoja."
     Podbočila se šakama o kukove; njen osmeh se borio sa nečim što je izgledalo kao da joj je već 'dozlogrdilo'. "Bogovi! Moraš li uvek biti tako nesnosno plemenit i dobar?"
     Nasmejao se. "Misliš da sam takav? Pitaj moje programere i šefove posada, kad mi naprave kiks ili zadocnjenje... Pitaj Vanua, kad mi njegovo osoblje zakaže sastanak istovremeno na dva mesta, u Vrhovnoj komandi i sa polovinom Koordinacionog komiteta..."
     "Pa, ja samo znam da kad te vidim poželim da..."
     Njegov komunikator se poče oglašavati kratkim piskovima. On, spuštajući pogled, opsova, i pokri šakom taj izvor zvuka. U desetak koraka pređe sobu i naredi terminalu na stočiću ispod Pandharine nove slike da preuzme taj poziv.
     Materijalizovalo se Vanuovo lice, sa izrazom urgentnosti. "Vragovi te odneli, Vanu", odseče Gundalinu. "Stvar može da sačeka - rekao sam da ni za koga nisam tu. Bez izuzetaka!"
     Vanuova slika ujednačeno reče: "Imamo datum poletanja flote, komandante. Odobren je."
     "Za Tiamat...?" dahnu Gundalinu.
     "Da, Komandante. Smatrao sam da ćeš hteti to da čuješ." Vanu se odvažio na obazrivi osmeh.
     Gundalinu je klimnuo glavom. "Da... hvala, N. R."
     "Upućujem pozdrave za Gundalinu-bhai. Želim ti dobru posetu, Bi-Zi." Vanu je prekinuo kontakt, i površina stola je postala neprovidna. Gundalinu je stajao još jedan trenutak, zagledan u tu sliku sa kaskadama zlatnih i senovitih zelenih boja i sa dalekom sumaglicom zelenog. Okrete se najzad, i nađe se licem u lice sa svojom ženom.
     "Odlaziš", reče ona. "Za Tiamat. Uskoro."
     "Da", reče on.
     Spustila je pogled, prekrstila ruke, obgrlila se oko prsa. "Ahhh... dobro." Opet je digla pogled, osmehnula mu se. "Čestitam, Bi-Zi... Znam šta ti ovo mora značiti, posle tolikih godina čekanja, posle svega što si učinio da bi se to moglo izvesti..."
     "Poželiš da šta?" reče on.
     "Šta?" ponovi ona.
     "Počela si neku rečenicu, da kad sam nepodnošljiv, poželiš da...?"
     "Da ti počupam te krpice", reče ona, bez ikakvog izraza na licu. "Da počupam svu odeću sa tebe i da se tucamo odmah ovde, na podu." Okrenula se na potpetici i izišla iz sobe.
     Stajao je nepomičan i buljio za njom, još dugo.

     Gundalinu je sedeo na toplom, solidnom zidu balkona na desnom krilu kuće i otpijao, iz čaše, neko piće koje kao da je bilo sasvim bezukusno. Zavirivao je u čašu i bacao poglede ka bokalu, na niskom stolu neravnih, nasumičnih ivica. Ploča stola bila je zapravo polirani komad čvorkamena. Gundalinu se doseti: pa, servou je rekao da mu donese vodu. Uzdahnu, i opet pogleda preko doline, sutonski plave; nemarna ruka vetra mrsila mu je kosu. Slušao je kričanje belokrilih sikha koje su kružile u visinama iznad njega. Zapadno krilo kuće bilo je najbliže rubu kamene uzvisine na kojoj je zgrada podignuta; odatle se njemu pružao neometen pogled, pa je u vedrom vremenu mogao mogao videti čak i okean. A danas, i juče, bilo je toliko vedro da je čak mogao da prebroji ostrva bliža obali.
     Bio je pozvao K. R. Aspundha na večeru, posle primitka Vanuove poruke. Aspundh će uskoro i stići, preko tog mora. Sada, posle te vesti, biće dvostruko dobro videti ga. Jer, to će verovatno biti poslednji susret njih dvojice... poslednji u životu. Takođe, i njegova poslednja prilika da kontaktira sa Lunom, pre nego što stigne na njen prag praćen mačem hegemonijske sile na tiamatskom nebu iznad njega.
     Čuo je nečije izlaženje iz kuće i okrenuo se, ne ustajući sa balkona. Dah mu stade: to je Pandhara prelazila preko balkona, obučena svečano, za večeru. Najednom, nije mogao oka skinuti s nje: činilo mu se kao da je nikada ranije nije video. Kosa, složeno stilizovana, sa češljevima od deljanog drveta i blistavim iglama; odežda labava i tečna, u stalnom pokretu oko nje dok hoda, pokriva je konzervativno od vrata do stopala, a ipak se svuda pripija za njeno telo, i otkriva svaki put, iz momenta u momenat, po nešto drugo... Konačno je sklonio pogled, trenutak pre nego što je stigla do njega... boreći se protiv osećanja uskraćenosti, i naglog seksualnog uzbuđenja, pitajući se da li mu ona ovo radi namerno. Onda se seti kakva je bila u noći kad su se upoznali: jednostavno, jedna prelepa žena sa umetničkom osećajnošću.
     Samo sam se šalila, rekla mu je juče uveče, kad se konačno vratila u sobu, čista, uredno obučena u odeždu i labave pantalone, savršeno staložena. Htela je samo da ga nasmeje, ali je to rekla u pogrešnom momentu, sad se baš oseća nezgodno zbog toga...
     Tad ju je uveravao da razume; ali mu je posle toga bio potreban još ceo sat da je vrati, da se ona od bolno učtive strankinje opet pretvori u hitroumnu, nasmejanu ženu čijem prodornom humoru i kameleonskim raspoloženjima se već nedeljama unapred radovao. Najzad mu je pokazala svoje najnovije, još nedovršeno delo; onda su odigrali ne jednu, nego dve partije čame.
     I tek posle svega toga, dok su sedeli pijući lith na balkonu zapadnog krila, ispričao joj je o Tiamatu. Nije to od njega zatražila, ali je on u njenim očima video potrebu da shvati, i razumeo da ne može otići od Pandhare a da ne pruži bar minimalno objašnjenje.
     Zato joj je pričao o jednom zaštićenom mladom tehnokrati koji je otputovao na Tiamat pun romanse i arogancije, sasvim siguran u pogledu svog mesta u svemiru i sasvim uveren u opravdanost takvog mesta. Pa je pričao: šta su Tiamat i tiamatski narod uradili tom tehu, kako su ga naučili da je njegova prava sudbina sačinjena od brutalnosti, bola i uzaludnosti. Bolje smrt nego sramota. To je bila njegova 'zakletva krvi' sa drugarima u školi, ali kad ju je polagao, nije ni za trenutak verovao da će zaista upasti u neki takav procep; da će, kao uhapšenik nomada-lopova, držan u kavezu kao zver, uhvatiti lepljivi poklopac konzerve i početi da seče vene na zglavkovima šaka, moleći se bogovima da umre...
     I - da nije umro. Štaviše, da su mu njegovi zarobitelji dali Lunu, još jednu ošamućenu i zarobljenu osobu izgruvanu sudbinom, bespomoćnu devojku iz Leta, ponetu jednim potezom Igre koju nije mogla razumeti... Tako je, bar, on tada verovao. Ilegalna povratnica u domovinu, cura koja tvrdi da je poslata nazad na Tiamat voljom sibilske mreže same, u cilju nekakve svete potrage. Mislio je: malo je šenula. Tek kasnije počeo je da shvata da je ona zapravo nešto mnogo više... kad je izborila slobodu za njih dvoje, i njegov nevoljni respekt, osvojila njegovo nevoljno srce... kad je počeo da laže i izdaje svoj narod da bi njoj pomogao da se dočepa Karbankla; postao njen ljubavnik; odveo je do čoveka koga je ona očajnički želela da spase, čoveka za koga je zapravo bila i udata; kad je postala Kraljica Leta, a on napustio Tiamat bez nje, ali i ne izdavši je. Napustio za sva vremena... tako je tad verovao.
     Tek posle tih događaja, upinjući se da iznova sagradi sebi život i karijeru, shvatio je u celosti ono što je o njoj ranije samo osećao: da je od početka govorila istinu. Zato je poverovao da je on sam samo besmisleni pion u Velikoj Igri čija pravila ne zna.
     "Eto, to me je oteralo u Nakrajsveta." Blagim pokretom dodirnu sibilski trokraki znak. "Odjednom nisam više bio pion. Počeo sam da menjam istoriju."
     Kad je zaćutao, njegova supruga je još dugo sedela u tišini, obgrlivši rukama kolena, zagledana u nebo. Najzad je spustila pogled ka njemu, i polako odmahnula glavom. "Vredan si svojih predaka." Uze ga za ruku, i prinese njegovu šaku svom čelu: gest divljenja.
     Naglim nestrpljenjem on povuče ruku k sebi, i reče: "Pa, nisam ti rekao sve."
     Uzvila je obrve. "Misliš li da su tvoji preci govorili svetu sve - svaki pojedini užasni delić istine?"
     On je pogleda.
     "'Istorija' je samo nečije mišljenje šta se stvarno desilo, Gundalinu-ken", reče ona tiho.
     Zurio je u nju, ali se, iza svojih očiju, sećao kako je bilo biti Ilmarinen, u početku: Ilmarinen, predak njegov, izdajnik u ime višeg interesa, pokretač Velike Igre... Uzdahnu. "Zbog čega je uvek najteže videti stvari koje su same po sebi očigledne?"
     Pandhara ga opet dotače, neodlučno; ali njena šaka kliznu niz njegovu ruku, pade, udalji se. "Zato što bismo, da nije toga, mogli početi da stvarno shvatamo život." Pogledala ga je u oči i odmah sklonila pogled kao da je to bolno. Ali reče, glasom suvim i hladnim: "A to se ne bi moglo dozvoliti, zar ne?"
     Posle toga, kao da se, iz nekog razloga, nije više imalo šta reći; zato je poželeo Pandhari laku noć i otišao u svoju sobu. Iako je legao znatno kasnije nego što je planirao, san mu je bio nemiran kao kod čoveka koga sutra čeka egzekucija.
     Sutra odoše u 'Serakandi centar' gde je Muzej nauka i umetnosti priredio izložbu njenih dela. On je došao u neupadljivoj civilnoj odeći, i niko ga nije pogledao dvaput. Pandhara je bila centar pažnje, a on je uživao u luksuzu da stoji neuznemiravan u senci nekog drugog. Gledao je interakciju sveta sa njom, posmatrao njenu gracioznost i inteligenciju, gledao kako Pandhara, od zadovoljstva, sva blista, i kako to privlači ljude.
     Posle ju je poveo u njegov omiljeni restoran; vlasnica im je donela bocu uvoznog 'lilandera', iz njene privatne zalihe. Još kasnije, diskutovali su o umetnosti i politici, u udobnoj tami čajdžinice u nekoj zabitoj uličici, sedeći u društvu sa petoro ili šestoro Pandharinih starih prijatelja. Sve su to bili kreativci, netehovi; sedeli su pušeći začinske štapiće i nisu nimalo pažnje obraćali na njen novi status 'visokorođene', a ni na njegov. Njemu su se obraćali sa "Sibile..." a on je znao da je to, od njih, dovoljna počast.
     Sad je sunce zalazilo - sunce poslednjeg dana koga će on u životu provesti na svom rodnom svetu; dok je slaba muzika doplovljavala kroz otvorena vrata, sedeo je i zurio gore, u venčanu ženu koju više nikad neće videti. Osećao se kao da Pandharu nikad ranije nije stvarno video. "Predivno izgledaš noćas", uspeo je da izgovori, ali ne lako, dok je dizala dlan u susret njegovom dlanu, za pozdrav. Prislonio je svoju šaku uz njenu, osetio toplinu od dodira dlanova, netremice gledao njeno lice: te njegove reči izmamile su još jedan osmeh. "Zahvalan sam ti za današnji dan." Najzad pogleda ka moru. "Nosiću ga sa sobom čitav život, kad otputujem."
     "I ja ću", reče ona, takođe okrećući pogled ka okeanu. "Bi-Zi... razmišljala sam noćas mnogo o stvarima koje si mi rekao. I o onima za koje si napomenuo da mi ih nisi rekao..."
     On je pogleda.
     "Neke od njih su, čini mi se, bile prisutne od početka, između tvojih reči. Ali..."
     "Ali ti osećaš potrebu da znaš i više."
     Klimnula je glavom.
     "Jahhh...." Stisnuo je usne. "Pitaj me. Reći ću ti sve što mogu." Uvideo je: ono što će učiniti sa ostatkom svog života moglo bi itekako da utiče na nju, čak i sa pola galaksije udaljenosti.
     Njene šake su mirovale na kamenoj 'kapi' kojom je gornja ivica zida bila pokrivena; on vide da se prsti stežu. "Kad si me pitao da se udam za tebe, rekao si da nećeš... stvarno brak, nego samo na rečima. Je l' to bilo zbog te žene na Tiamatu, koja je postala monarh?... Još uvek je toliko voliš, posle tolikog vremena? Da li se zato vraćaš?"
     "Da", šapnu on, obarajući pogled.
     Naslonila se na taj zid, gledajući ga neprekidno, ali sad sa neodlučnim licem. "Veliš - ima muža?"
     "Da."
     "A ti si samo jednu noć imao sa njom?"
     "Spavao sam sa njom samo jednom. Ali nije samo to..."
     "Znam. Znam." Sklonila je pogled, digla glavu. "Ali je ti od tada nisi video. A prošlo je, pa, mora biti..."
     "Dvanaest godina. Ali, za nju - više od osamnaest." Opet je digao pogled. "Otkud znam da me ona još i sad hoće? Ne mogu znati pouzdano. Ali Vatreno jezero mi je dalo kratke prizore iz moje budućnosti... pokazalo mi je nju. Osim toga..." Udahnuo je duboko. "...razgovarao sam sa njom, posle mog odlaska sa Tiamata."
     Zagledala se sa nevericom u njega. "Kako? Niko ne može ni poruku da pošalje..."
     "Sibila je, sibil sam. Izvodljivo je... samo toliko ti mogu reći. A ne bi trebalo ni toliko da kažem." On spusti pogled. "Komunicirao sam sa njom nekoliko puta posle mog odlaska sa Tiamata. Ona zna šta će se desiti. Plaši se toga. Ima i zašto. Hegemonija od Tiamata traži samo jedno - vodu života. Letnjaci smatraju da je svetogrđe ubijati mere, a meri su i ovako izlovljeni do samog ruba izumiranja. U sibilskoj mreži čak ima dokaza da su meri razumne osobe..."
     "Šta?" reče ona sa nevericom. "Ali to znači..."
     "Genocid." Klimnuo je glavom. "Ako je to istina, mi već vekovima vršimo genocid."
     "Jesi li ikome rekao o tome?"
     Nasmejao se gorko. "Pokušavao sam. Niko u Centralnom koordinacionom komitetu ne želi da čuje. Pernat mi je vrlo jasno saopštio da bi svako dalje raspravljanje, ili javno protestovanje, moglo upropastiti moju karijeru... Ako Kraljica pruži otpor novom lovu, a pružiće, to će Hegiški poslužiti kao izgovor da ugazi Tiamatovce u blato, kao što već vekovima radi. Zato sam morao da postanem Predsednik vrhovnog suda Tiamata. Stekao sam neku polovičnu šansu da kontrolišem legalni sistem, da povučem crtu između vladavine i eksploatacije."
     "Jesi li tako siguran da će se to, bez tebe, desiti?"
     Klimnuo je glavom, stiskajući usne. "Svi znaci su tu. Sve što čujem. Niko u 'vrhuški' ne govori o braku, nego svi o silovanju. Političari hoće lak profit, panduri dobar izgovor da isprobaju svoje nove tehnologije naoružanja, a svi skupa hoće više vlasti. Jedino vremenska zakašnjenja sprečavala su ih da izgrade novo Carstvo, do sad. Izrabljivanje Tiamata će biti idealan prvi korak."
     "Ali, sa zvezdanim pogonom, Hegemonija će u svakom slučaju postati važna politička i ekonomska jedinica." Pandhara učini pokret svojom čašom za vino i pogleda ka nebu. "Čak i marginalni svet kao što je Tiamat postaće dragoceni resurs; nastanjivih planeta, jednostavno, nema toliko. Ako ne bismo mogli, pomoću zvezdanih mapa Stare Imperije, da pronađemo druge nastanjene svetove, bile bi nam potrebne generacije da nađemo makar i jedan jedini sa kojim nismo već u kontaktu."
     Klimnuo je glavom i nemirno ustao na noge. "To znam. Tu poentu ističem kad god mi se ukaže prilika, među 'onima gore'. Ali možda će proći još godine dok lideri Hegemonije dobro sagledaju širu sliku. Do tada će za mere biti prekasno, a možda i za ljudska bića na Tiamatu."
     "Luna zna da se vraćaš?"
     "Da."
     "Kakva su njena osećanja o tome?"
     "Mislim da... da se i ona plaši."
     "A ti?"
     Gledao ju je ćutke, nekoliko trenutaka; onda sklonio pogled ka kopnenim predelima koji su lagano tonuli u senke, i ka dalekom, svetlucavom okeanu. "Strah me je", progunđa on najzad, "da se u meni ne pojavi želja da od ovoga odustanem, Dhara. Toliko toga sam prevalio preko glave da bih dovde stigao, i, šta ako sad ne bih želeo da se vratim na Tiamat."
     Osetio je da mu ona blago prilazi s leđa, i da njene ruke klize oko njega i grle ga oko prsa, i drže; osetio je njenu toplinu na leđima, i blagi dodir njene kose na svom vratu; naslonila je glavu na njegovo rame. Nije ništa više rekla, niti učinila, samo ga je držala.
     Polako, neodlučno, digao je šake i njima preklopio njene. "Mogao bih da ostanem ovde, da ovako stojim, da gledam ove prostore do kraja mog života", prošaputao je, "i da budem srećan..." Pomislio je da bi se mogao kandidovati za Svetski parlament, i biti izabran: raditi na preusmeravanju sudbine ovog sveta, koji je njegov svet, a ne otići na drugu planetu, gde će ga narod zbog njegovog delovanja na kraju najverovatnije mrzeti i osuđivati. "Imam baš ovde, baš sada, sve o čemu sam uvek sanjao - pa i više. Osećam se kao čovek koji je ovde poštovan, cenjen..." Okrenuo se unutar kruga njenih ruku i stao licem u lice s njom. "Čak i... voljen?"
     Njene ruke su se samo stegle oko njega; zagrlio je i on nju.
     "Sathra, bhai, vaš gost ulazi..."
     Gundalinu se trže kao krivac, čujući te reči nadzornika imanja, koji je stupio na balkon, kratko se naklonio, video da gazda grli svoju ženu, i brže-bolje se povukao. Gundalinu duboko udahnu, shvatajući da ima puno pravo da nju grli, bez obzira što će ih neko tako zateći; ali i primećujući da se njih dvoje, iz nekog razloga, više uopšte ne dodiruju.
     Saosećanje u njenim očima, dok ga je uzimala za ruku i polazila da pozdrave K. R. Aspundha, bilo je, u jednom trenutku, dok nije opet sklonila pogled, bolnije čak i od tuge koja je ispod toga ležala.
     Aspund pogleda njih oboje malo čudno, kad su ga pozdravili kao dvoje ožalošćenih; ali započe prijatnu, bezazlenu konverzaciju. Tako su čekali večeru; Gundalinu malo-po-malo oseti da tenzija nestaje iz vazduha, napušta njegovo telo. Svi su pili lith, i to mnogo, a negde oko sredine glavnog jela Pandhara je počela da priča bajate viceve, koji su Aspundhu, neočekivano, bili zabavni. Gundalinu je, tiho zapanjen, gledao Aspundhovo smejanje, suviše ophrvan teškim mislima da bi njemu samome bilo zabavno išta osim samog prizora starčevog očiglednog veselja.
     "Divno, P. H. N..." govorio je Aspundh, hvatajući vazduh. "Osim toga, moji komplimenti tvom kuvaru, draga moja." Uzdigao je čašu ka njoj i zatim gutljajem litha sprao poslednji ostatak jako začinjene, nepoznate čorbe. "Najbolje jelo koje sam jeo u poslednjih nekoliko godina."
     "Hvala", reče ona, i pritisnu šaku na usta, kikoćući se kao da ju je ovo podsetilo na još jednu šalu. "Da l' je tebi prijalo, Bi-Zi?"
     Klimnuo je; imao je osećaj da je njegova pažnja malo 'izišla iz žiže'. Nije bio, takoreći, ni svestan da je nešto jeo, a ipak njegova zdela bila je već skoro prazna. "Izvrsno. A šta je ovo?" Pojede još jednu punu kašiku.
     "Griša", reče ona, sva blistajući. "Po receptu moje majke."
     "Griša...?" Progutao je grčevito, i zakašljao se. "Hoćeš li reći da jedemo pacovsko meso?"
     "Bi-Zi! Kako se usuđuješ da tako nešto kažeš." Pogledala ga je sa nevericom. "Ne jedemo meso pacova. Nemoj biti tako prokleti snob." Ali se opet poče kikotati; nije to mogla da zaustavi. "Ti u životu nisi probao grišu?"
     "Moj ćale ju je pravio sve vreme", reče Aspundh. "Obožavao sam je."
     Gundalinu je blenuo u njega. "Ali griša je... ovaj..." Setio se, trenutak prekasno, da je otac K. R. Aspundha bio ne-tehnokrat.
     "Suviša 'narodska'?" Pandhara je pružila ruku preko širokog stola da ga potapše po šaci, kao da pritiče u pomoć da ga spase. "Dabome da jeste. 'Narodska' samo znači da je svi jedu."
     On opet pogleda svoju činiju, odmahujući glavom. "Meni je govorila... dadilja, kad sam bio mali... da neklasifikovani jedu grišu od pacovtine i trulog povrća."
     "Pa, ljudim moraju da se snađu sa onim što imaju", reče ona blago.
     Digao je i spustio pogled, sećajući se Tiamata, Nakrajsveta takođe, i hrane kudikamo čudnije, koju je u životu već jeo, i koju će uskoro opet jesti... Uze još jednu kašiku čorbe, pa još jednu, pod njihovim pomnim pogledima, i polako razvuče usta u osmeh. "Ili rastemo, ili umiremo, zar ne? Ovo je stvarno vrlo dobro, znaš."
     Posle večere posedali su u duboke jastuke u utonuloj 'sobi za meditaciju'. Jedan servo im je ostavio lebdeći poslužavnik sa slatkišima. Pandhara je pripalila začinski štapić, udahnula, izdahnula; mirisni dim se počeo dizati u raskošnim kolutovima iznad njene glave. Gundalinu do ovog dana nije nikad video Pandharu da puši ove štapiće. Toliko ima stvari koje on o njoj ne zna; niti će ikad saznati...
     "Te su ti vrlo nezdrave, znaš", prekori je Aspundh blago.
     Ona pogleda Gundalinua, a on vide da se u tom pogledu nalazi nešto više od običnog pitanja i manje od jada. "Noćas ni za šta ne marim, Kej-Ar."
     Aspundh je gledao njihova lica. Ništa više nije o tome rekao. Onda se okrete Gundalinuu. "Znači, čas je konačno došao. Put za Tiamat je ponovo otvoren. A ti se vraćaš kao Vrhovni sudija. Sve se ostvarilo kako si predvideo pre nekoliko godina."
     Malo je nedostajalo pa da Gundalinu klimne glavom; ali njegov vrat se odupro lažljivom pokretu. "Ne", reče on blago. "Ne baš kako sam planirao, K. R."
     Aspundh nije ništa govorio; čekao je.
     Poslužavnik sa slatkišima doplovio je kroz vazduh do Gundalinua; on uze jedan mali, jako ukrašeni kolač. Zadrža ga na dlanu, proučavajući ga; zatim ga vrati i odgurnu poslužavnik. "Verovatno ćete misliti da sam lud, ali... ne znam da li radim kako valja i treba." Pokri oči šakom, zato što u ovom trenutku više nije mogao podnositi da ih gleda. "Najednom sam pun sumnji: zašto idem, šta tamo uopšte mogu postići... ima li sve to ikakvog smisla. Već godinama živim sa tom opsesijom; sad se najednom pitam zašto. Zar samo zbog toga što toliko dugo nisam imao za šta drugo da prionem? Od kad se vratih na Karemof..." Opet ih pogleda. "Bogovi neka mi pomognu..." prošaputa on, "ne odlazi mi se."
     Aspundh se namrštio, ali u njegovim očima bilo je saosećanje a ne prekor; zatim pogleda Pandharu. "Koliko si o ovome diskutovao sa Pandharom?"
     "Dovoljno", reče Gundalinu, gledajući se sa Pandharom oči u oči.
     "I kakva su tvoja osećanja o onome što ti je rekao, Pandhara?"
     Ona se vrpoljila među jastucima. "Ja hoću da on bude srećan..." Trgla je glavaom, maltene ljutito. "Želim da ostane..." Opet je pogledala Gundalinua, pogledom koji njemu donese bol. "Bio si takav usamljenik, Bi-Zi... Toliko si godina radio na tom snu, a tek sad sam razumela neki delić razloga... mislila sam: nećeš naći mir, ne možeš ga naći, dok ne ostvariš tu želju."
     Gundalinu je sklopio oči i opet pritisnuo lice šakom. "Sve neka bude prokleto! Kad sam preživeo Nakrajsveta, znao sam da ću moći da se suočim sa svim onim što bi moglo da se ispreči između mene i posla koji moram obaviti..." Ruke mu padoše, ostadoše nepomične u krilu. "Sa svim, samo ne sa ovim." Ne sa srećom.
     "Onda moramo javiti Luni da će kroz koji mesec flota stići... ali da sa njom nećeš doći ti", reče Aspundh.
     Gundalinu diže glavu, crveneći u licu. "Luna mi je rekla... posle njenog povratka na Tiamat... da je i ona mogla ostati na Karemofu i biti srećna. Ali, osetila je nešto, što ju je prinudilo da se vrati. Sibilski um joj se na neki način obratio, stavio joj do znanja šta mora učiniti. Ja ništa slično nisam osetio. Ako bih samo mogao biti siguran bar upola koliko ona, da činim pravu stvar..."
     "Možda nisi čuo 'glasove' zato što ti nisu bili potrebni. Pokretan svojim sopstvenim željama i verovanjem u pravdu, stigao si ovako daleko, svojom snagom", reče Aspundh. "Možda ona nikad nije bila toliko sigurna kao ti - niti kao što ti misliš da je bila. Da li si video ili čuo išta, u svojim kontaktima sa Vrhovnom komandom policije ili sa Centralnim koordinativnim komitetom, što bi te navelo na zaključak da su tvoja mišljenja o njima neopravdana?"
     Gundalinuove oči su potamnele. "Nisam."
     "A da li se još osećaš u nekoj meri odgovornim za ono što će se desiti sa Tiamatom...?"
     "A šta je sa Lunom Svetlohodnom?"
     Gundalinu pogleda ka Pandhari, bespomoćno, znajući da ona u njegovim očima može pročitati ono što mu njegov bol i spetljanost ne daju da kaže.
     "Jesi li razmišljao", upita Aspundh, kao da se usteže, "šta se može dogoditi Letnjoj Kraljici kad se Hegemonija vrati na Tiamat?"
     Gundalinuu se oko srca steže hladna pesnica. "Bogovi... ne! Oni ne bi mogli da narede da ona bude prineta na žrtvu! Nije još vreme... Tamo je epoha Leta tek počela. Bilo bi to potpuno kršenje rituala Promene."
     "Pa, ovaj povratak Hegemonije je već totalno kršenje tog obrasca, na Tiamatu. Ne kažem da će oni to uraditi. Nije mi poznato da hoće. Ali, ako tako odluče, šta onda?"
     Gundalinu je klonuo u nepostojanu potporu prohladnih jastuka sa kadifenim površinama. Hegemonija, vraćajući se, neće očekivati da na vlasti zatekne osobu kao što je Luna Svetlohodna. Ako im se ona usprotivi... Glavnina stare zimačke strukture vlasti još je u životu, i biće više nego voljna da udavi Leto u moru. On opet pogleda Pandharu; grlo ga je bolelo od želje da je gleda. Shvati da je od početka znao da ne može ostati, niti ikad biti slobodan od od svojih uspomena i od istine.
     "Bi-Zi", reče ona, glasom sada jačim, pouzdanijim. "Dok si mi pričao sve što nisam znala o tvojoj prošlosti, sve što si pretrpeo i savladao... i kako si zbog Tiamata postao sve što sada jesi... osećala sam se kao da je duh tog sveta, i tvojih predaka, dodirnuo moju dušu kroz tebe. I još, da sve što osećaš da moraš učiniti, jeste ispravno, i da ćeš sve to postići. To sam videla u tvojim očima, tren pre nego što si me zagrlio. Vidim to i sad... ti si samo duh. Nisi stvarno ovde, a nećeš nikad ni biti, dokle god te na Tiamatu čekaju odgovori na sve ono što jesi. Vrati se Luni... i neka bogovi budu na tvojoj strani." Pružila je ruku, ali je samo dodirnula njegove prste svojima.
     On, međutim, sklopi šaku preko njene; a njena je pri tome davala osećaj da je materijalnija, stvarnija, od njegove. Opet pogleda starca. Luna. On mora jednu stvar učiniti ovoga trenutka. Jedan završni transfer, jedna poslednja poruka, da joj javi...
     Aspund je klimnuo glavom, shvativši; ustao polako, kruto.
     B. Z. Gundalinu ustade s njim. "Dhara, povešću Kej-Ara do njegovih prostorija..."
     Pustila ga je, ostala na mestu, već sviknuta na ovaj arkanski ritual njenog muža i ovog gosta: prihvatila je ranije Gundalinuovo objašnjenje da njih dvojica moraju o nekim stvarima da diskutuju nasamo. "Hvala ti što si došao, Kej-Ar", reče ona.
     Aspundh još jednom klimnu glavom. "Drago mi je što sam mogao biti ovde." Oboje pogledaše Gundalinua.
     Oklevao je. "Da li ćeš me čekati ovde, Dhara? Ja... treba o nečemu da prodiskutujem sa tobom."
     Klimnula je glavom. Iznenađenje je potisnulo setu iz njenog pogleda, na trenutak, dok je gledala kako njih dvojica izlaze iz sobe.

     "Bi-Zi..." reče Aspundh smeštajući se udobno u fotelju dok je Gundalinu zatvarao vrata kroz koja su upravo prošli.
     Gundalinu baci pogled nazad na njega, ne znajući sigurno šta se nalazi u starčevom glasu a šta u njegovom sopstvenom izrazu lica. Pređe sobu i sede u istu takvu fotelju. "Da", reče, "spreman sam."
     "Za transferovanje? Ili za povratak na Tiamat?"
     "Za oba", reče Gundalinu obarajući pogled.
     "Onda da ti kažem nešto zbog čega će ti bol ovih promena biti manji."
     Gundalinu ga pogleda radoznalo, ali bez reči.
     "Postoje izvesni dokazi", promrmlja Aspundh, gledajući ga u oči, "da je situacija u kojoj se sad nalaziš nameštena hotimice, da bi ti zapao baš u takve sumnje u kojima si sada."
     Gundalinu je zurio u njega. "Šta ti to govoriš? Zar kažeš da Pandhara..."
     "Ne... tvoja žena je savršeno nevina u ovome. Ali čini se da su izvesne frakcije prvo obezbedile da se dogodi susret između vas dvoje, i da potom bude takvih susreta još; sa ciljem da se ti najzad nađeš u ovom sadašnjem položaju - u prevelikoj udobnosti, sreći... čak i zaljubljen", reče Aspundh blago. "Da bi posumnjao u sebe i u svoja opredeljenja. Ima ljudi koji bi radije da se ti nikad ne vratiš na Tiamat."
     "Na Bratstvo misliš?" reče Gundalinu. Smrt njegove braće vratila mu se u sećanje, užasavajuće živopisno.
     Aspundh klimnu glavom. "Jest. Ali ne samo na Bratstvo... Ti si sada centar tolike moći, da stvari ne mogu biti tako jednostavne. Imaš položaj koji te, možda, štiti od direktnih ataka, ali si zato magnet ka kome se usmeravaju kompasne igle svakovrsnih izdaja."
     "'Postavljaj prava pitanja'...", reče Gundalinu, "...' i nemaj poverenja ni u koga."
     "Egzaktno tako." Aspundhov osmeh bio je pun tuge. "Pa ni u samog sebe."

     Pandhara je još sedela na mestu gde ju je ostavio, kad se vratio u meditacijsku odaju... savršeno nepomična, oko nje svetla prigušena, njene oči sklopljene; meditirala je na osnovu jedne adhani-pesme, na način kako joj je on to pokazao. Tu veštinu je usvojila vrlo brzo. Pre nekog vremena mu je rekla da joj adhani pomaže da se koncentriše u svom poslu, i to ga je veoma obradovalo.
     Otvorila je oči čim je čula da se on vraća u tu udubljenu prostoriju; pogledala je sa iščekivanjem gore, ka njemu, a šake sklopila u krilu.
     Spustio se brzo pred nju, sedajući prekrštenih nogu. Bio je iscrpljen od neprirodnih napora transfera. Na neko vreme je sklonio pogled od njenih očiju, zato što pojma nije imao kako da počne. Konačno ipak sebe natera da je pogleda. "Dhara... jednom si mi rekla da nasledstvo moje familije želiš između ostalog i zbog svoje dece. Naime, da želiš decu...?"
     Njene oči su se malo raširile, zatim je pognula glavu. "Da."
     "Pa... bogova mu..." prošaputa on stežući šake u pesnice. Diže pogled ka obrascima na staklenoj obloj kupoli koja je u ovoj prostoriji služila umesto plafona: konture dijamanta u dijamantu... beskraj plavog u plavom. "Ne znam kako da objasnim ovo, a da ne... Kad odem tamo kuda ću otići, i kad počnem da radim ono što tamo moram... znaš da se neću vraćati. I... bogovi znaju, ako stvari odu dovoljno daleko, mogu nastati nevolje... nevolje takvog obima, usredsređene na mene, da bi pojedine reperkusije mogle dopreti i ovamo, do tebe i ovog imanja. A ja ne želim da se ikad više desi ono što ti se već jednom desilo." Gledala ga je tamnim očima, ništa ne govoreći. "O tome sam poprilično razmišljao u protekla dva dana..." Navaljivao je da sve kaže dok ga još drži hrabrost. "Kako da obezbedim tvoju poziciju, kako da zaštitim imanje od svakog mogućeg pokušaja konfiskacije... Dhara, da li bi razmislila o mogućnosti da rodiš moje dete?" Ove poslednje reči bile su jedva čujne.
     "Pa..." Ona diže šaku do grudi.
     Spustio je pogled i žurno nastavio. "Ostaviću potrebnu količinu sperme pre odlaska. Srediću sve, tako da će stvar moći da se obavi kad tebi bude zgodno, sasvim lako... Sa naslednikom, detetom koje genetski pripada i meni i tebi, neće moći da se postavi pitanje kome pripada imanje Gundalinuovih... a ja bih znao... znao bih da sam mojim precima doneo čast na jedini način koji u mom srcu sada još nešto znači."
     Ćutala je nekoliko trenutaka. "Vidim da si o ovome razmislio veoma pažljivo, sa puno obzira, kao i uvek." Sačekala je da on ponovo podigne pogled, i on to najzad učini. "Biće mi velika radost da rodim tvoje dete, Bi-Zi... Ne mogu zamisliti ništa divnije."
     On se poče osmehivati, sa olakšanjem, otpuštanjem.
     "Pod jednim uslovom. Da li ćeš mi, za uzvrat, dati jednu stvar?"
     Iznenađenje se uskomeša u njemu. "Sve što želiš, a što ti ja mogu dati."
     Zagledala se duboko i postojano u njegove oči. "Daj mi ovu noć, Bi-Zi. Daj mi dete tvojim telom."
     Piljio je u nju, osećajući da se ponovo zacrveneo i da mu srce hita. "Ja... pa, da l' si u... ovaj..."
     "Srediću sve." Prošaputala je te iste reči, koje je od njega već mnogo puta čula. "Ne dolazi u obzir nikakav drugi način. Dete je ljudsko biće: stvoriti dete, to nije tako jednostavno kao mešanje jajeta sa spermom u nekoj epruveti. Ti ćeš ovom detetu dati život - ali ga možda nikad više nećeš videti, dok si živ. A to se ne može: nije fer. Neka naše dete počne život kao događanje ljubavi... pa kad budem pričala našem sinu, ili našoj kćeri, o tome, da budem u mogućnosti da kažem istinu. Budi mi muž..." Nagnula se prema njemu; njeno napeto telo ocrtavalo se jasno ispod fluidne tkanine. Položila je šaku na njega. Njemu se dogodi erekcija, tako naglo da ga je žestoko zabolelo. "Samo noćas."
     Osećao je da se njegovo shvatanje istinitosti onoga što je kazala već davi u talasima potrebe; nalet vreline nadizao se kroz bolnu prazninu u njemu, nadizao se iz prepona. "Da..." šapnuo je. Pronašao je njena usta, koja su ga čekala, meka, vlažna i topla; počeo je da pije njene poljupce kao čovek koji umire od žeđi. Šakama kliznu dole, po njenom telu, opipavajući njenu toplinu, ženskost, osećajući pritisak sisa na njegove grudi kad je ovio ruke oko njenih leđa i počeo da joj raskopčava haljinu.
     Smicao joj je haljinu niz telo, otkrivao ramena, izvrsnu oblinu leđa, sisa. Njeni spretni prsti već su oslobodili njegovu jaknu i tuniku i pantalone - i zavukli se dole, u pantalone, i počeli da rade stvari od kojih se svaki njegov nervni završetak pretvorio u zvezdu novu. Mumlao je od ekstaze i muke, padao sa litice samokontrole, u provaliju. Nije se mogao zadržati, gurnuo ju je na leđa, na pod, zabio se u nju, svršio kao očajnik, čuo njen nejaki krik protesta i svoj bučni povik olakšanja.
     Onda je ležao preko nje, a srce mu je gruvalo; vrtoglav, ponižen, tek posle dužeg vremena pronađe snage da se odgurne sa nje. Sad njihova tela više nisu bila spojena, štaviše nisu se uopšte ni dodirivala. "E, bogove mu..." zamumla on. "Bašššš mi je žao... Već toliko davno nisam..."
     Posegla je ka njemu, privukla ga opet na sebe. Pogladila ga je po kosi, dodirnula mu usne prstima ali tako da je to bilo kao poljubac. "Ćuti, znam - trebalo je da imam na umu..."
     "Da te nisam povredio?" šapnu on, i seti se svoje braće. Sklopi oči, obuzet mučninom. "O, Dhara, sigurno misliš da sam neki..."
     "Nema problema... ćuti..." Uvukla ga je u svoj zagrljaj, protrljala mu leđa, pritegla ga uz sebe. "Imamo celu noć."
     Udisao je miris nje, apsorbovao osećaj njene kože na svojoj. Onda je uzdigao glavu, pronašao njene usne, počeo opet da je ljubi, duboko, sa zadržavanjem, kao da noć znači večnost. Upotrebljavao je i usta, i šake, pritisak celog svog umornog i zadovoljnog tela o njeno, da joj sad učini na radost, sve što treba, kao što je i hteo, da joj omogući ono oslobađanje od napetosti koje je maločas, njegovom krivicom, izostalo... Na kraju je, po njenim uzdasima i uzvicima i po načinu kako se privijala uz njega, znao da je i ona, konačno, našla svoju radost.
     Držao ju je neko vreme, dok se njeno disanje nije usporilo, uhvatilo isti ritam sa njegovim. Onda su njene šake, pune znanja i veštine, počele opet da rade svoj posao, da ga miluju, da ga vode čulnom veštinom kakvu nije spoznao nikad ranije, a kad je počeo da reaguje, da ga istražuju još voljnije... Ali, ovog puta nije postojala hitnja; zadovoljstvo njihovih intimnosti je trajalo i trajalo, ponekad se dizalo do zanosnog vrhunca, zatim je padalo u tople dremljive doline, i, najposle, u san.
     Izgrejalo je sunce, luča novog dana ozarila je dva usnula tela, muža i ženu, spletene u iluziji da su jedno; i, u njihovim zasebnim snovima, dva zasebna mira.









40. TIAMAT: Karbankl
     Kraljica Luna Svetlohodna sedela je gledajući po krugu okupljenih sibila, preduzetnika i zemljoposednika. Na licu je čvrsto držala bezizraznu kraljičansku masku. Bila je primorana da se suočava sa ovim ljudima, ili sa drugima, sličnima, gotovo svakog dana, već osamnaest godina, i da sluša kakofoniju njihovih glasova dok nalaze svoja mesta i sedaju. Nekad je većina tih glasova bila puna poleta i novih ideja. Raspre su tada bile sitničarske i dosadne, a osećanje nade i progresa uvek ih je nadvladavalo.
     Raspre su postale bučnije a žalbe ogorčenije poslednjih godina, otkad je Luna okrenula leđa unapređenju nauke i tehnike i posvetila svoje vreme, i svoje resurse, merskim studijama. Nikome nije mogla reći celu istinu, pa je zato većina članova Saveta reagovala kao da je njihova Kraljica malčice šenula... toliko su uporni bili u tome, da je i ona sama ponekad, suočena na ovaj način sa njima, pomišljala da su možda u pravu.
     Bi-Zi... Sklopila je oči, nečujno izgovarajući to ime kao neku, i protiv svoje volje, molitvu. Priseti se kako joj je njegov glas govorio, juče ponovo; dozivao je u treperavo more svetla/zvuka/odsutnosti koje je već skoro četiri godine njihovo tajno sastajalište - ali, juče je bio njegov poslednji poziv, posle koga će on na Tiamat doći lično, sa Hegemonijom. Njihov krhki, izmičući spoj, s njegove strane ohrabrenja i umirivanja, s njene strane uspomene; to joj je dalo utehu i snagu da trpi ova sve gora birokratska natezanja, beskrajna oprobavanja njene odlučnosti i vere. Sad on stiže...
     A šta ona hoće... želi... čemu se nada... kad se ponovo sretnu...? Pustila je svoj um da pada ka unutra, da se kakofonija postepeno isključi iz njenog sluha; nastojala je da dočara sebi sliku njegovog lica, da zamisli kako se promenilo, na koje sve načine; pitala se da li će on nju čak i prepoznati, kad se opet sretnu. Tako kratko ga je poznavala, a tako davno. Nije bilo lako setiti se njegovog lica, posle tolikog vremena, iako - ili, možda, zato što - je bilo toliko neslično licima koja su je celog veka okruživala, i do njega i posle njega. Njegov glas, osmeh, blagost njegovog dodira... da li je sve to pripadalo stvarnom čoveku, ili samo snu i senci? Kad je njegov povratak bio nemoguć, pa i onda kad je bio udaljen godinama, uspomena na njega bila je utočište od njenih životnih tereta i razočarenja, a njene tajne fantazije o zapamćenoj strasti bile su olakšanje, izlaz. Ali sad, neposredno pre njegovog povratka u njenu realnost, odjednom je uvidela da više nikakvog skloništa nema...
     Stresla je glavom, zbacila sa sebe prezent sačinjen od svega onoga sa čim se ona mora suočiti i uhvatiti u koštac danas, bez obzira da li ima ili nema snage za to. Ukres se u fotelji okrete da je pogleda, očima upitnim i nestrpljivim. Prihvatila je da ga gleda u oči; poslednja vlakna slike jednog drugog čoveka iščilila su sa njegovog lica. Ali, gledajući sada Ukresa, doživela je još jedno, konačno, dezorijentišuće izmicanje percepcije: strano lice, kao da on njoj nije niko, kao da se ona jedva seća ko bi to mogao biti.
     Pogledala je ustranu, uviđajući sa žaljenjem da nije njena mašta onaj razlog zbog koga sagledava svog muža kao stranca a istovremeno traži u senima utehu. Tragedija u Jami bila je samo onaj udarac koji je konačno otvorio pukotine u nečemu što je, davno, bilo celo i perfektno, i njoj dragoceno kao život sam. Nije shvatala kako su dopustili da im se ovo desi... iako je godinama posmatrala taj proces. Čak nije ni znala kad je ovaj trenutak postao neizbežan - i da li je od samog početka bio neizbežan, od časa kad je čula kako je sibilski glas zove u daljine.
     Pogleda Tamisa, koji je sedeo na suprotnoj strani dvorane, pored Danakil Lua, svog, od nedavno, tasta; trokraki privesci ležali su na njihovim košuljama kao blistave oči, koje su joj uzvraćale pogled. Tragedija Tamisovog pozivanja nije samo raširila pukotine u njenom braku, nego je uradila nešto jednako bolno i u odnosima njenog sina sa ocem. Tu ništa nije pomoglo ni Tamisovo venčanje sa Merovi; naprotiv, posle njega Ukres kao da je postao udaljeniji i nepristupačniji nego ikad. Kad god je mislila da ga pita zašto je to tako, njegove oči su je odbile; oči njenog sina, takođe.
     Pogleda i Geju Džerušu Pala-Tion, koja je sedela levo od nje. Mesto do Džeruše bilo je, kao i uvek, prazno, u znak uspomene na čoveka koji je obema još i sad nedostajao - čoveka čije su odsustvo obe osećale tako često i tako duboko. Na Džerušinom licu Luna je videla cenu tog gubitka, usamljenost i sumnju - u Džeruši još žestoko prisutne. Džeruša nikad nije olako otkrivala svoja osećanja, jer život je provela među tuđinima, u početku onima na njenoj planeti, kasnije među Tiamatovcima. Luna je proučavala dubine tuge u njenim očima, priželjkujući da može nešto učiniti za tu ženu koja je bila njena neočekivana, a zatim toliko godina postojana, prijateljica... priželjkujući da i sebi može na neki način pomoći. U trenutku kad je Luna skupila snagu i konačno zaustila da izgovori neizbežne reči kojima će sastanak Saveta biti otvoren, Džeruša je digla pogled i osmehnula se, ali to je bila više grimasa.
     "Leto i Zimo", reče ona, glasom iznenađujuće ujednačenim. Sklopila je šake na stolu ispred sebe, u belo-zglavčanoj imitaciji kontrole, i čekala njihovu ćutnju i pažnju. "Primila sam putem transfera još jednu poruku. Pripreme za povratak stranaca na Tiamat završene su. Oni su spremni da upute ovamo, sa Karemofa, svoje brodove - i novu hegemonijsku vladu." Opet je čekala, a oko nje je poplava uzbuđenja, zadivljenosti i zgražanja nadolazila... i smanjivala se. Sačekala je prva sređena pitanja na koja se moglo nešto odgovoriti.
     "I, kroz kol'ko?" pitala je, u ime svih, Sjua Stormprins. Na njenom licu Luna je videla mešavinu emocija, tačnu refleksiju izraza lica svih ostalih u dvorani.
     "Kroz nekoliko nedelja", reče ona, osećajući kako se njeno sopstveno neverovanje kovitla i stvara joj vrtoglavicu, kao da su reči postale realnije time što ih su izgovorene glasno. "Mogu vam samo reći da će nova vlada biti pravednija prema nama, i da sve ono što smo učinili da bismo razvili svoje resurse nije bilo uzalud. Međutim, postoji pitanje mera..."
     Zaćutala je: lica koja su se na trenutak razvedrila olakšanjem i interesovanjem sad su pokazala nezadovoljstvo, ili se okrenula od nje, već zaneta u spekulacije o Povratku. Luna je, preusmeravajući snage Sibilskog koledža na merske studije, izazvala nezadovoljstvo i gubitak podrške, a sa druge strane joj Kapela Dobraventura i letnjački tradicionalisti nisu nimalo pomogli. Samo je naljutila i otuđila zimce, pa čak i letnjake koje je svojevremeno, sa toliko truda, pridobijala za svoje vizije novog Tiamata. Taj raniji posao obavljala je, godinama, dobro i predobro, gonjena istom onom unutrašnjom prinudom koja ju je sad navela na preusmeravanje vizija, i zato je sad zaokret bio mnogo teži.
     Ako bi budućnost značila smrt svih mera na Tiamatu, u zamenu za laku udobnost građanskog statusa u novoj hegemonijskoj imperiji, većina prisutnih u ovoj sali pristali bi na takvu žrtvu - neki sa osećanjem krivice, ali većina bez oklevanja. "Merski problem nije rešen", nastavi ona, podižući glas. "A važan je, i za vašu budućnost, i za budućnost cele Hegemonije!" Već je maltene vikala, da nadjača njihov žamor. "Ako Hegemonija uništi mere, ako mi dozvolimo da se to desi, na kraju ćemo izgubiti sve što smo mislili da smo stekli..."
     "Zašto?" upita Flen Redston ravno. "Zato što su inteligentna rasa? Onda nek se brane sami."
     "Inače, ako su tol'ko pametni", mrmljao je neko drugi, "što su dopuštali da ih stranci tako dugo ubijaju? Koliko pametni mogu biti?"
     "To su deca Thalasina!" doviknu Kapela Dobraventura. "Ako vi napustite njih, ona će napustiti vas..."
     "E, pa, nikad se nije tako dobro brinula o nama kao o strancima", odgovori Flen Redston.
     "Pogrešno je stajati po strani i dozvoliti da meri budu pobijeni, ma šta ti verovao", reče Klaveli Bluston oštro. Ipak, pogleda i ka Luni. "Ali, Damo, šta mi možemo učiniti da to zaustavimo? Sama si rekla da protiv Hegemonije pobediti ne možemo."
     "Tako je. Zato moramo naći neki drugi odgovor." Luna ustade i nasloni se na kružnu gornju ploču stola.
     "Dobro, ti stalno govoriš da je to pitanje veće od svih nas, da od njega zavisi budućnost", reče Sjua Stormprins. "Šta to znači? Radi se samo o tragediji za mere - a oni izgleda da su ravnodušni prema njoj. Na koji način će biti izmenjena budućnost Tiamata ili Hegiške ako oni poubijaju sve mere? Nekoliko najbogatijih stranaca neće imati mogućnost da žive duže od nas ostalih; eto. Meni to baš ne zvuči kao tragedija."
     "Nije u tome stvar." Luna odmahnu glavom i oseti klizanje teške pletenice svoje kose po leđima haljine. "Meri su deo nečeg daleko značajnijeg. Ja znam... ja znam da..." Osećala je na licu grčeve frustracije, grlo joj se zatvorilo, ostala je paralisana nad rečima koje nisu mogle nikad biti izgovorene. "Znam... ono što znam", dovrši ona, oborenog pogleda, nesigurnog glasa, potučena. Opet sede, trpeći na sebi premnogo pogleda punih morbidne radoznalosti i sumnje - takav je bio čak i Džerušin, a i pogled njenog muža.
     Grčevito je stisnula jednu šaku drugom, na površini stola. Studiozno je, zatim, gledala kakvu sliku te dve ruke daju, u uzajamnom zahvatu. Osećala se izolovanom, na način kako nikad nije verovala da je moguće biti izolovan: okružena ljudima, i to onima koje poznaje, u koje ima poverenja, čak ih i voli - a ipak, oni ne mogu da joj pomognu...
     "Možda bi trebalo da svi razmislimo ovako", reče Džeruša najednom. "Hegiška funkcioniše pomoću trgovine. Oni daju čoveku ono što želi, ali ne džabe. Davaće nama, ali će tražiti vodu života za uzvrat. A šta će ovaj svet moći da im ponudi, kad mera ne bude? Razmislite o tome."
     Ton gunđanja oko stola sad se promenio, postao je promišljeniji, ali je ostao svađalački.
     Luna je digla pogled, i na trenutak zahvalno pogledala Džerušu, svesna, ipak, rastuće buke i nemira. Zatim je kapitulirala i oglasila da su na redu opšta pitanja u vezi sa povratkom, i onda provela - činilo se - večnost odgovarajući na njih i trudeći se da joj pažnja ne odluta. Njen pogled u jednom trenutku se zadržao na licu Kirarda Seta Dalekoputova, a onda je osetila da joj se lice skamenilo: slike njene bake i Bore Klirvotera pomutile su Kirardovo lice i pretvorile ga u masku stvora koji nije ljudsko biće. Neljudski...
     On je digao pogled kao da je osetio dodir njenog pogleda. Na njegovom licu se pokazala blaga radoznalost, kad je sagledao izraz njenog lica; ali onda se u njegove oči uvuče nešto nalik na prepoznavanje, i on se osmehnu. Osetila je da se u njoj širi hladnoća, jer, bilo je jasno da se Kirard osmehuje u znak pozdrava, zato što prepoznaje izraz lica jedne druge osobe, druge Kraljice... one koja je vladala u Zimi.
     "Daamo", reče on, razvlačeći tu reč na neprijatan, malo podrugljiv način, kao i većina bivših zimačkih plemića. Tako su govorili čak i oni iz njihovih redova koji su se njoj dopadali, naročito kad je trebalo izgovoriti tu njenu letnjačku titulu. Nagnuo se napred, a u njegovim očima se upalila žestina. A-ha, evo, sad će, pomisli ona. Napeta kao struna, čekala je njegove reči. "Mišljenja sam da smo rekli sve što se imalo reći o povratku stranaca. Rado bih pomenuo i neke lokalne teme, ako smem... Konkretno, želeo bih da obnovim moju ponudu da otkupim plantažu Klirvoterovih, sad kad je... potrebno vreme prošlo, od tragičnog udesa u kome nastradaše njih dvoje, koji su bili rod i tebi i meni..." Stišao je glas i oborio pogled, da stvori privid žaljenja i gubitka. Ona je sedela ćuteći, ali njenim licem se širio riktus. "Pošto nijedan rođak nije uložio nasledbeni zahtev..."
     "To ti nije tačno, Kirard Set", reče ona i vide kako se, sad, njegovo lice zaleđuje, uhvaćeno na pola puta ka izrazu samozadovoljnog iščekivanja.
     "Kako to misliš?" upita on, u savršenoj tišini koja se najednom spustila na dvoranu.
     "Odlučila sam da ja lično preuzmem nasledbeno pravo, jer sam najbliža živa rođaka."
     Buljio je u nju. "Šta?" reče. "Bogovi..." Oči su mu se smračile. "Letnjakinja si. Nisi nikakav rod ni Bori, ni meni!"
     "Bio je zavetovan sa mojom babom." Koja je poginula zajedno s njim. Možda zato što si ti to hteo? A? Stisnula je usne, zadržala te reči - optužbe koje ne bi mogla dokazati, reči o gubitku i sumnji koja je i sad gorela u njoj poput rasplamsalog ugljevlja.
     "'Zavetovan'?" reče on, glasom gustim od besa i podsmeha. "To ne znači ništa. To nije zakoniti brak; nigde nije registrovan..."
     "U Letu se usmeni zavet prihvata kao zakonita veza", reče Luna smireno. "A ti si sad u Letu. Njihovu zajedničku imovinu ja mogu preuzeti, da bude moja, ako bude takva moja volja."
     "Šta će tebi parče obale, na kome ništa nije izgrađeno, na tri dana putovanja od grada?" prasnu on, gledajući je besno.
     "O tome ću odluku doneti kad bude nastupio pravi trenutak."
     "Onda zašto ne prodati meni, bokce mu božije? Bila si baš zadovoljna načinom kako sam razvijao druge moje teritorije. Znaš da godinama želim to parče zemlje, ali... moj pokojni rođak... nije hteo da proda."
     "Tebi neću prodati zato što sam mu se jednom prilikom zaklela da neću dozvoliti da ti prisvojiš to imanje."
     Njegova neverica promeni fokus. On odmahnu glavom. "Fiiiino", reče on prigušeno, jedva kontrolišući glas. "Da pretpostavim da si ostala pri tom obećanju da bi tvoja staramajka bila zadovoljna. Ali ona je sad mrtva, do vraga. Mrtvi su oboje..."
     "A ja sam čula da ljudi pričaju da si ti glasno rekao, i to ne jednom, da želiš da taj tvoj rođak nestane, da bi ti dobio njegove teritorije." Suočila se sa naglim sevanjem noževa u njegovom netremičnom pogledu. Ali, videla je samo prevrnuti brodić kako pluta u jednoj pustoj uvali pod vedrim nebom, po mirnom moru; i nigde ni traga od dvoje ljudi koji su tom lađicom krenuli za Karbankl, bez ikakvih izveštaja o olujama; dvoje ljudi koji su, zajedno, imali više od sto godina iskustva sa morem.
     "Optužuješ li ti mene da sam izazvao njihovu smrt?" reče on uvređeno. "Bili su stari. Možda je njegovo srce stalo. Možda je ona pala preko ograde..."
     "Nemam nijedan dokaz da je njihova pogibija bila išta osim nesrećnog slučaja", odgovori ona, čujući ravni nedostatak verovanja u svome glasu. Kad je vest dospela u grad, Tor Zvezdošetna je došla u Palatu, uznemirena ali ne mogući da ćuti, i ispričala šta je čula da ljudi pričaju u njenom restoranu... takođe, da je videla Kirarda Seta na pijaci, gde ga nikada ranije nije videla, kako drži novac pod nosevima izvesnih zimaca rđave reputacije, ne dugo pre Tamisovog venčanja. Luna je zatražila od Džeruše da pokrene istragu; ali, nisu nađena tela, niti ikakvi dokazi jači od 'priča se...'. "Ali vi zimci imate poslovicu: 'Danas reč sutra delo'."
     Frknuo je zgađeno.
     "Ne optužujem te ni za kakav zločin. Ali tvoja zla volja prema tvojoj i mojoj rodbini dovoljna je da me opredeli da nikad ne dobiješ tu zemlju."
     "Ogovaranja i laži..." Digao se na noge, zureći besno. "Dovoljno je zlo i to što moramo trpet' napola ludi religijski fanatizam o merima! Ali sada ovo - ovo je previše." Mahnuo je rukom ka njoj, kao da može Lunu ukloniti jednim mađioničarskim okretom šake. "Hegemonisti neće tako videti stvari, kad stignu ovamo. A ti, ako ne počneš da gledaš svet na Ariškin način, ne očekuj da ćeš ga dugo gledati, posle njihovog dolaska." Okrete se i ode iz dvorane.









41. TIAMAT: Zvezdani brod Ilmarinen, na orbiti
     "Komandante Gundalinu..."
     "Kapetane." Gundalinu je uzvratio na polu-iznenađeno salutiranje C. A. Tabaranea, kapetana broda Ilmarinen, i pet-šest oficira koji su stajali sa njim na komandnom mostu zvezdoplova. Zurili su u njega dok je prolazio prostorijom, ali on je gledao samo ekrane i displeje. "Tiamat..." prošaputao je, više sebi nego onima koji su ga mogli čuti.
     "Jeste, ser", reče Tabarane, sustižući ga i stajući uz njega. Osmotrio je ekrane sa opravdanim ponosom, i, podozrevao je Gundalinu, znatnim olakšanjem. "Eto ga. Čestitam, komandante."
     Gundalinu se osmehnuo na kratko. Blistavo plavo loptasto nebesko telo, vodom prekriveno, ispunilo je njegovo vidno polje. "Hvala", reče on, i to je bila i molitva zahvalnica upućena nevidljivim bogovima, sakrivena u jednoj običnoj učtivoj reči. Imajući na umu gde je i kako je ovde dospeo, on okrete glavu da pogleda Tabaranea i podiže dlan. "Čestitke i tebi, kapetane. I svima u ovoj lađi."
     Tabaraneov osmeh se proširio. Pljesnuli su dlan o dlan. Pogleda i on ka prizoru Tiamata na nebu. "Neverovatno", reče on. "A ti, kako se držiš, komandante?"
     Gundalinu je slegnuo ramenima. "Podnošljivo. Još ponegde ponešto boli, i još ima mučnine." Tabarane klimnu glavom, sa izrazom lica koji je govorio da mu je sasvim jasno kako se Gundalinu oseća; a Gundalinu zapazi da i Tabaraneova faca izgleda poprilično izmučeno. Distanca do Tiamata bila je tolika da su morali načiniti šest preskoka kroz hiper-prostor, sa zastojima u realnom prostoru, da bi dospeli do cilja. Te etape nisu bile potrebne zbog neke limitacije u zvezdopogonu, niti u samom brodu Ilmarinen koji je sagrađen tačno po specifikacijama Stare carevine - onoliko tačno koliko se, uz najveći ljudski napor, moglo u ovoj epohi postići. Ograničavajući, problematični faktor bila su tela putnika i članova posade.
     Takozvani trenutni hiperprostorni preskok kroz galaksiju nije bio stvarno trenutan, već je imao određeno, kratko trajanje, takozvano tranzitno vreme; već prvi, kratki, eksperimentalni skokovi u lađama-sestrama Ilmarinen i Vanamoinen pokazali su da vreme provedeno 'između' deluje veoma neprijatno na ljudsko telo i ljudski duh. Postojao je određeni rok, posle koga bi nastali ozbiljni fizički i mentalni problemi. Daljim postavljanjem pitanja sibilskoj mreži Gundalinu je saznao da su staroimperijalci primenjivali, za bezbedno pokrivanje velikih razdaljina, skokove u nizovima; sa svojom istraživačkom ekipom razradio je, za zvezdopogonske blokove, programe koji su omogućavali automatsko zaustavljanje na pogodnim mestima u interstelarnom prostoru, da bi se ljudi mogli oporaviti.
     Svaki takav skok u svome putovanju su zapravo proveli bez svesti, pod dejstvom jakih uspavljujućih sredstava; brod je bio pripremljen da tako izvede svoj interdimenzijski 'skok na slepo' da sve funkcioniše uspešno i bez ljudske kontrole. Međutim, kad su se probudili, njihova tela su vrlo živo pamtila ono što su njihovi umovi zapamtili samo kao neodređene i mutne zle snove. Onda su sedeli u nekartiranom međuzvezdanom prostoru dovoljno dugo da se oporave, pa otpočinjali novu etapu tranzita, novi skok u neznano, nikad sasvim sigurni da će do svog odredišta uopšte stići.
     "Ovo putovanje je bilo lekcija iz skromnosti, za izvesne ljude, bojim se", reče Gundalinu ironično. "Samo, ne bih rekao da će mi iko za nju zahvaljivati." Bacio je pogled ka vratima kroz koja je maločas prošao; niko drugi nije, zasada, došao za njim. On se zapravo forsirao, gonjen željom da bude prvi - to mu je bilo jasno; upinjao se da što pre zbaci sa sebe posledice delovanja uspavljujućih sredstava, a u tome mu je pomagao adrenalin njegove potrebe da sazna, da vidi ovaj prizor... želja i potreba da vidi Tiamat a da mu ne dodijava gomila drugih posmatrača iza leđa.
     Tabarane se isceri. "Ako od ovog vidika ne zaborave svoje nevolje, onda znači da nije trebalo ni da polaze. To je problem kod tih birokrata - putuju preko polovine galaksije, ali bi hteli da im bude bezbolno a kad stignu da sve bude isto kao na planeti sa koje su pošli. Zašto bi se onda uopšte putovalo? Postigli smo nešto što niko u Hegiški dosad nije... zato u sastavu ove posade nema nikog ko ne bi rado pretrpeo i dvostruke muke, samo da bi učestvovao u takvom nečem. Zato smo došli na komandni most, zato nismo ostali da ležimo mamurni, svako u svojoj kabini. Civili to nikad neće shvatiti."
     Gundalinu se osmehnu istinitosti rečenog, i pohvalnoj implikaciji da i on spada u Tabaraneov krug vrednih. Pre ovog jedinstvenog putovanja nije naročito dobro poznavao Tabaranea; tokom puta, stekao je jak utisao o hrabrosti i predanosti poslu tog čoveka koji je vodio na test-putovanje dve nove lađe odjednom. Tabarane je bio mornarički oficir, čovek od karijere u jednoj grani hegemonijskih oružanih snaga sa kojom Gundalinu do tada nije imao mnogo posla. Gundalinu je, mada maltene protiv svoje volje, počeo da oseća poštovanje, pa i naklonost prema Tabaraneu i glavnini te pomno izabrane posade. Tabarane je bio militarista, zastupnik politike čvrste ruke, i Gundalinu je znao da bi se njih dvojica mogli jednog dana naći na suprotnim stranama neke neprelazne ideološke barijere.
     Ali, za sada, osećao se lagodnije sa Tabaraneovim osećanjem svrhe, i osećanjem čudesnog, u vezi sa ovom misijom, nego sa beskonačnim žalbama i simptomima premora na koje je navikao kod svog sopstvenog osoblja. Zapita se na trenutak ne bi li i on sam tako neugodno reagovao na tegobe posla, kad ih ne bi stalno poredio sa mnogo gorim nevoljama, onim na Jezeru ognja. Više mu se dopadao zaključak da ne bi.
     "Moraćemo razmotriti neku vrstu suspenzije u stasis-polju, za buduća putovanja. Nešto nalik onome što imaju u novčić-brodovima..." Osetio je da jedan deo njegovog uma klizi u već sviknuti modus 'rešavanje problema'. Shvatio je da su ljudi Stare Imperije morali imati i neko bolje rešenje, zapitao se zašto im sibilska mreža nije i to dala, kad je već dala osnovne planove za ovakve brodove. Ni pomena nije bilo o olakšavanju putovanja ljudima, iako su ljudi bili jedini razlog postojanja takvih brodova. Najednom je bio sasvim siguran da je to još jedan primer uznemirujućeg kvarenja sibilske mreže.
     "Da li biste želeli da pogledate širu sliku, komandante?" reče Tabarane, pokretom ruke pokazujući ka glavnom ekranu.
     "Veoma." Gundalinu je klimnuo glavom i potisnuo taj neprijatni sled misli u pozadinu svog uma, zadovoljan što takva problematika više nije u njegovoj nadležnosti.
     Tabarane naredi navigacijskom ekranu proširenje vidnog polja. Pred njima se disk Tiamata poče brzo smanjivati i udaljavati, ali zato u ekran uđe dvojni dijamant, tiamatski binarni sunčev sistem, nazvan Blizanci; sad ih je Gundalinu po prvi put video, iz svemira, tako detaljno. Bio je to nejednak par: jedno sunce majušno, aktinične plave boje, a drugo ogromno, mrljave i umorne crvene boje. Te dve zvezde bile su upregnute u isti jaram, sačinjen od gasova koji su jarko svetleli: to je zapravo bila staza kroz koju se spoljašnji slojevi atmosfere crvenog džina prelivali u belog patuljka, usisani njegovom podmuklom gravitacionom silom.
     Gundalinu je zurio u ovaj spektakl dvojnog sunca Tiamata, diveći se ne samo tom prizoru nego i uspešnosti navigacionih senzora sačinjenih po staroimperijalnim planovima. Pred njegovim očima slika se opet promenila. Sada je binarni par 'pao' u stranu, a dalekovido oko broda usmerilo se prema drugim dvema tačkama svetlosti, još udaljenijim. Posmatrao je kako se približavaju, kao da ih neko privlači namotavanjem najlona na nekom magičnom štapu za pecanje. Prvo: zaslepljujuće, mučeničko lice jednog žutog sunca koje Tiamatovci nazivaju 'Zvezda Leta', i čija pojava na njihovom dnevnom nebu znači da se dogodila Promena, prelazak iz epohe Zime u epohu Leta. Zatim, ono što Zvezdu Leta drži u zarobljeništvu, ono ogromno što se počelo nadimati na ekranu: Crna kapija, rotirajuća crna jama koja je srce ovog zvezdanog jata i koja je više od hiljadu godina služila Hegemoniji kao jedini pristup do Tiamata.
     U središtu ekrana preovladala je potpuna crnina, okružena rasplamsalim oreolom energije: nebrojene čestice materije bile su usisavane u nezasitu čeljust gravitacionog 'bunara' crne jame. On, zureći u to, oseti bockanje straha, čak i ako je znao da se crna jama zapravo nalazi veoma daleko, bezbedno izvan dohvata, i da je taj monstruozni vrtlog na ekranu samo 'napravljena' slika, simulacija na osnovu prikupljenih informacija. Pomisli na vremena kad je mirno i pomireno puštao da ga pljosnati okrugli 'novčić-brod' ponese u taj maelstrom, uvek sa pouzdanjem da će proći kroz 'crvlju rupu' u prostoru i izići na drugu stranu neozleđen. Taj 'skok na poverenje' izvodio je sa daleko manje zabrinutosti nego skokove ovom letilicom sada. Ali, ranije mu niko nije ni pokazao ovaj prizor... Neznanje je blaženstvo. Prisetio se kako je poslednji put u životu prošao kroz crnu jamu, ostavljajući iza sebe jednu nemoguću ljubav; uveren da je to za sva vremena, i da mu se nikada neće ukazati mogućnost da se predomisli... ili da promeni ma šta. Uzdahnu.
     Slika Crne kapije poče treperiti i pretvori se opet u sliku Tiamata, kao da je to Gundalinu svojim mislima naručio. Taj svet je sada na ekranu bio veći, a pojedinosti jasnije. Pomoćni navigator reče: "Ulazimo u stabilnu orbitu, kapetane."
     Tabarane progunđa reči potvrde da je čuo, i okrete se, u isti mah kad i Gundalinu: još desetak ljudi ulazilo je u komandnu prostoriju.
     Gundalinu je zadržao bezizražajno lice dok je gledao razne varijante izmučenosti na facama Vanua i drugih za kretanje koliko-toliko sposobnih članova hegemonijske privremene vlade. Zatim je posmatrao promene, nailazak divljenja i olakšanja, dok su sagledavali stvarnost Tiamata na ekranima ispred sebe; znao je da se nedavno i njegovo lice menjalo na isti način. Kroz sve spratove broda već je emitovano obaveštenje da je Ilmarinen stigao na odredište. Zato su sad zapeli da dođu ovamo, vukući se kao živi mrtvaci. Ipak, razlika između nečeg što čuješ preko razglasa i onog što vidiš svojim očima bila je nezamisliva.
     Pustio ih je da mu čestitaju; jedan deo njega uživao je u toj hvali, ne uspevajući da odoli divljenju ljudi čiji respekt se ne stiče lako, ali koji njemu i sad tako mnogo znači... Ali uvek je postojao i jedan deo njega koji je ostajao na distanci, jedan tihi, žalostivi glas koji ga je podsećao da on, u srcu, više nije u celosti jedan od njih.
     Pre izvesnog vremena pokušao je da iskoristi svoj uticaj da bi se okružio ljudima za koje je smatrao da u njih može imati poverenja, ljudima dovoljno fleksibilnim, koji će umeti da se poviju na njegovu stranu kad on počne da usmerava politiku, ljudima koji će umeti da slušaju kad im bude pokušao kazati da postoji i šira slika koju moraju imati u vidu... ljudima koji razumeju realne parametre Velike igre, bez obzira da li jesu ili nisu članovi Kartografa.
     Međutim, svaka usluga imala je cenu; svaka frakcija imala je neki svoj uticaj i neki svoj program. U pokušajima da udesi, putem pregovaranja, ko će biti u sastavu njegovog osoblja, morao je da prihvata kompromis za kompromisom, tako da se najzad osećao kao mladoženja iz aristokratskog sveta koji pokušava da odredi ko sve treba da prisustvuje njegovom venčanju. Sad iznenada pomisli, sa bolnim žaljenjem, na Pandharu - kako je insistirala da svoj brak registruju kod automatskog državnog beležnika, bez obzira što će to možda biti shvaćeno kao skandal, čim je od njega čula prvi nagoveštaj o onome što ih čeka ako svoju nameru unapred javno oglase.
     Ali u ovom poslu nije mogao da bira... Oko njega: Vanu, njegov novi komandant policije, i jedini član njegove ekipe koga poznaje tako dobro da u njega može imati puno poverenje; H. M. Borskad, kolega iz Kartografa, ali opredeljen, jače nego što se Gundalinuu sviđalo, za viziju reda i poretka zasnovanu na centralnoj ulozi Karemofa. Iza Borskada, J. A. Tilhone, jedan od Pernateovih mladih nećaka, čovek nepotvrđene sposobnosti i lojalnosti; pored njega, V. K. Sandrini, diplomata od karijere, koji je službovao na nekoliko svetova ali kao da ni od jednog nije mnogo naučio. Jedino što im je sad bilo zajedničko bili su njihovi raznovrsni izrazi nelagodnosti i divljenja.
     Uđe još jedna grupica zvaničnika. Mnogi drugi ostali su dole, da se oporavljaju od tegoba putovanja. Svi su oni na ovo putovanje pošli dobrovoljno, ali on je samo mogao da nagađa ko je pošao sa kakvim individualnim motivima. Računao je da bi bila velika sreća ako bi se pokazalo da bar četvrtina njih imaju potrebnu elastičnost i viziju.
     Žene su među njime bile izrazita manjina. Jednakost među Karemovcima nije zavisila toliko od pola kome pripadaš, koliko od socijalnog položaja; a Karemovci su položaje davali pametnijima, a ne agresivnijima, za razliku od većine kultura Osam svetova. Ali Gundalinu je bio zaboravio, sve do povratka na Karemof - ili, možda, nikad ranije nije stvarno ni znao - koliko Ministarstvo inostranih poslova privlači najmanje elastične, najrigidnije pripadnike njegovog naroda. Gundalinu je želeo veću proporcionalnu zastupljenost žena u svojoj ekipi, zato što je Tiamat bio društvo veće ravnopravnosti, i sa više elemenata matrijarhata, nego ijedan drugi svet na kome je ikad boravio; razumevanje i saradnja sa obe strane bili bi verovatniji ako bi Gundalinuovi službenici bili u nekom ujednačenom broju muškarci i žene. Ali zbog predrasuda i restrikcija ugrađenih u Ministarstvo, našlo se samo nekoliko žena koje su uopšte imale kvalifikacije potrebne za rad na mestima koja je on želeo da popuni.
     Ilmarinen je nosio ne samo članove nove provizorne vlade, nego i jedan odred policije, koji je bio kičma nove vlade: gotovo svi ti ljudi bili su takođe Karemovci, većina ne-tehnokrati, svi dobrovoljci. Karemovci, zato što je tako bilo i zgodno, i efikasno; ali time je stvoren još jedan beočug u lancu karemovske kontrole. Gundalinu će, zato, razumeti mentalitet policajaca koji za njega rade, bolje nego što je razumeo policajce sa Novosklona koji su ranije služili pod njegovom upravom. Nije mogao unapred odgovoriti da li će oni razumeti Tiamatovce bolje nego što su ih Novosklonci razumeli. Naterao ih je da rade sa trakama za kulturnu indoktrinaciju i da, uz pomoć elektronskih pojačala, ubrzano uče tiamatski jezik, pre polaska na put. Ali, sećao se koliko je to koristilo njemu, u njegovoj nadmenoj, samozadovoljnoj mladosti...
     Sada je shvatio, sa malim ubodom ironije, da je završio izgovaranje poslednjeg svog automatskog odgovora na čestitanja novodošlih. Njihove reči jedva da su ostavile ikakvog traga u njegovoj svesti. Opet pogleda planetu Tiamat, njene lukove plavetnila, oblačnom belinom uvrtložene, kako plove polako iz dana u noć. Otkloni pogled i strese tu viziju sa sebe, odbijajući da u nju učita ma kakav simbolizam.
     "U ovo vreme, sutra, Gundalinu-sadhu", reče Sandrini pored njega, "sve ovo će biti naše."
     Gundalinu ga pogleda i ne reče ništa.
     "Pardon, komandante", reče Tabarane, prilazeći mu opet. "Pretpostavio sam da će Vas zanimati da znate da smo završili jednu punu orbitu oko Tiamata. Uskoro ćemo početi postavljanje orbitalnog odbrambenog naoružanja."
     Gundalinu se opet okrete slici sveta na ekranima ispred njega. U ovom trenutku nije mogao ništa odgovoriti. "Hvala, kapetane."
     Tabarane ode na svoje komandno mesto i utipka jednu kratku, neopozivu seriju kodova u sisteme koji su to čekali. Gundalinu je nastojao da usmeri svoj um na okolne razgovore i spekulacije, da bi mu tako minulo vreme sledećeg kruženja oko Tiamata; ali, znao je da brodovi u programiranim intervalima izbacuju jednu po jednu naoružanu platformu - komponente orbitalnog oružanog sistema koji bi mogao gađati eventualne osvajače, ilegalne pridošlice... ili ma kakve pobunjenike na površini planete.
     "Imamo verifikaciju, kapetane", raportirao je jedan član posade. "Svi sistemi su izbačeni na svoja mesta, i sad se uključuju." U uglovima ekrana počele su da se pojavljuju i nestaju slike tih platformi: video je da su načičkane mikrotalasnim laserima i plazmenim oružjima.
     "Dobro", reče Tabarane i pogleda Gundalinua i ćutke-pazeće slušaoce iza njega. "Tiamat je bezbedan, sadhanu. Možete mirno spavati u svojim novim krevetima noćas." Žamor pohvala ispuni prostor oko njega. "Uključujem vezu sa zvezdanom lukom... sad."
     Prizor iza Tabaranea se menjao. Brodski instrumenti za osmatranje privlačili su površinu planete gore, ka njihovim očima, vrtoglavo brzo. "Upravo nadlećemo Karbankl." I pojavi se Karbankl, potiskujući površinu planete u stranu: ekran podeljen na dva dela, kao u halucinaciji. Samo silueta od svetlosti uzdignutih naspram gorućeg tiamatskog noćnog neba, ali, ipak, isti kao u Gundalinuovom pamćenju, grad u obliku divovske spiralne ljušture morskog puža sa bodljama, kao nekakav neskladni ostatak, talasima izbačen na obalu tiamatskog uvek prisutnog mora. "Emitujte aktivacioni."
     Gundalinu je pogledom pretraživao tamu kopna, nastojeći da vidi neki znak zvezdoluke koja je negde tamo ležala u hibernaciji i sanjala, u svojim sistemima, da će imati još osamdeset i neku godinu mirovanja. Pred njegovim očima, nove svetlosti se rascvetaše u mraku: pristanište se odazvalo, grubo probuđeno ali voljno da posluša njihove komande. "Da l' će urođenici znati da dolazimo?" reče neko iza njega. Blistanje se širilo kao signalna vatra, znak koji bi trebalo da im pokaže sletište, marker njihovog novog doma... time je objavljivalo njihov dolazak i gradu, iz koga se itekako dobro moglo videti.
     "Sad će znati", promrmlja on. Znaće, ali neće biti mnogo iznenađeni - njihova kraljica ponajmanje. Na trenutak se zapita šta je Luna rekla svom narodu, i da li im je išta rekla, da li ih je upozorila, pripremila. Mada to, valjda, neće ništa izmeniti u konačnom ishodu...
     Počeli su da se pojavljuju novi displeji, da se nameću preko ove slike, kolonama svojih znakova i simulacija.
     "Sistemi zvezdoluke su netaknuti, kapetane", raportirao je Tabarane. "Sletne mreže se sada pune energijom, po planu. Još jedno nadletanje, i moći ćemo da pošaljemo dole prve šatlove." Za razliku od pljosnatih okruglih brodova stare tehnologije, koji su u grupama putovali do Tiamata i sletali na njega, Ilmarinen je bio suviše ogroman, a njegovo korito suviše lomljivo, za ma kakvo sletanje na planetu. On će ostati u orbiti sve dok se oni ne spuste bezbedno na tlo, a zatim će započeti povratno putovanje prema Karemofu, da bi se jednog dana vratio sa prvom grupom civila koji će početi proces ponovnog pretvaranja Karbankla u interstelarni lučki grad.
     "Ostajete li pri želji da silazak ukrasimo tradicionalnim holografskim prizorima, komandante?" upita ga Tabarane.
     Gundalinu klimnu glavom, zureći u slike Tiamata na ekranu. Sećao se kako je stajao sa Lunom Svetlohodnom u brdima iznad grada i posmatrao silazak premijera i skupštinskih poslanika sa zvezdanih nebesa - kako su silazili kao bogovi, okruženi slapovima plamtećih holografskih slika. Njihove magične vatre su mu tada rekle da se vratio iz divljine u civilizaciju tačno na vreme za njihov veliki, konačni odlazak: da nije zakasnio, da će zaista imati slobodu da otputuje sa Tiamata i da se nikada ne vrati... verovao je da to želi više od života samog. Verovao je sve do časa kad je bilo prekasno da se predomisli.
     Hologramska predstava je bila šuplja, bez iole stvarne magije, baš kao što je Skupština Hegemonije bila bez ikakve stvarne vlasti. Ali on je tada bio slep za tu finu ironiju, a lice voljene tuđinke pokraj njega bilo je transformisano divljenjem i strahopoštovanjem dok je gledala njihovo spuštanje slično padanju zvezda. On je zapravo video samo njihovo obećanje: obećanje slobode, bezbednosti, povratka onom životu za koji je već bio pomislio da ga je izgubio zanavek. Životu koji je čudesno, zahvaljujući njoj, opet njemu dat.
     Ako ona ovo gleda - a bio je siguran da gleda - videće istu predstavu, pa će se možda setiti one noći, i svega što je ta noć značila njima dvoma... "Jest", reče on najzad, jer palo mu je na um da treba nekako da odgovori Tabaraneu. "Da, hm, želim celi taj lajt-šou. Neće više nikad biti noći kao što je ova."

     Luna Svetlohodna je stajala sama u svojoj radnoj sobi na samom vrhu grada, sad bez sna jer je do nje stigla vest da zvezdoluka oživljava. Kad je lučki brilijantni svetionik zaprepastio noć, ona je to videla, i nije mogla odvratiti pogled; znala je da će uskoro pogledati u oči i prošlosti, i budućnosti...
     Najzad se okrenula od tog prizora: njen muž je ušao u sobu iza nje. Već je dugo vremena prošlo od kad ju je on - ili ma ko drugi - potražio ovde. Ovo je uvek bio njen privatni prostor, odvojen od sala za sastanke i audijencije, dole. Nikad nije, kao Arienrod, naredila da ovaj deo Palate bude zabranjena teritorija, ali prolaženjem godina jednostavno se događalo da ovde bude sve više sama, nedohvatljiva, izolovana; nije čak ni znala zašto to tako ide, ali je bila sigurna da ne može okrivljavati nikog drugog.
     Pogledala je Ukresa u oči, osetila olakšanje čim je prekinuo njenu tišinu; ali osmeh koji je počeo da ispunjava njeno lice posustao je čim je videla kakav je zapravo njegov izraz lica.
     "Jesi još budna?" upita on, kao da to nije očigledno, kao da ne zna šta da joj kaže.
     "Nisam mogla da zaspim." Odgovorila je očiglednim, zato što nije mogla sebe naterati da bilo šta drugo kaže.
     Oklevao je jedan trenutak, a onda prešao preko izlizanog tepiha koji je nekad, davno, bio beo kao svež sneg; stao je pored nje i gledao kako zvezdana luka gori kao ukopano sunce, pola kilometra od grada. Nije zagrlio Lunu, nije je čak ni dodirnuo. Poželela je, ali ga nije zamolila, da to učini. "Stvarno, došli", reče on.
     Klimnula je glavom, obgrlila se rukama sama, čvrsto se uhvatila šakama za laktove zato što je želela da drhti, jer se u njoj nešto odlamalo i spiralno padalo u daljinu tako da je osećala mučninu u stomaku, mučninu od straha bez imena. O, Damo Thalaso, reče ona u sebi, i to je bila molba ali ne molitva.
     "Doš'o i on s njima", reče Ukres.
     "Pa valjda", šapnu Luna, bespomoćno se držeći nepristrasnog tona.
     "Šta hoće?" upita Ukres, i dalje blagim tonom. Okrete se da je pogleda, da se suoči sa onim neizgovorenim istinama unutar istine njima poznate. Bila je iznenađena da se ovo nije ranije desilo, iako je znala zašto nije.
     "Pa rekla sam ti", reče otupelo. "Smatra sebe odgovornim za povratak Hegiške i hoće da nam pomogne."
     "I šta još hoće?" U Ukresovim očima bilo je sada više tmine. Osećala je njegovo navaljivanje, osetila je i bol unutar tog pritiska; znala da ovo boli njega jednako kao i nju.
     "Postao je sibil", reče ona, nadajući se da će on, posle toliko vremena, razumeti šta to znači, razumeti da to uključuje volju da staviš potrebe drugih ispred svojih sopstvenih potreba. Međutim, vide da se njegove usne zatežu, i uvide da sibilstvo, i posle toliko vremena, njemu znači samo jedno: da je ona ušla u to a on nije mogao. I da joj je onda sibilstvo bilo važnije nego njegova ljubav. Sad je, evo, čak i taj stranac, koji je svojevremeno pokušao da mu preotme Lunu, postao sibil. "Postao je sibil", ponovi ona, tonom insistiranja. Bez nade. "A to znači da sada shvata da postoje... stvari koje su važnije od... individualnih osećanja."
     "Važnije od lojalnosti svojoj živoj vrsti?" upita Ukres brutalno, zahtevajući od nje istinu; zahtevajući...
     "Da", reče ona i pogleda ga opet u oči.
     Otklonio je pogled od nje, ka bleštavoj, čekajućoj nebeskoj luci. "Još nešto moram da te pitam..." Uporno je gledao na drugu stranu, a ona je posmatrala njegov profil, videla da mu grlo radi dok se trudi, i opet trudi, da izgovori nešto. Onda je opet pogleda, očima koje su bile zelene kao smaragdi, sjajne, i previše pune. Pitanje ostade nepostavljeno.
     Posegnula je ka njemu, zagrlila ga, stegla, pritisnula lice na njegovo rame, osetila da njegove ruke, maltene sa oklevanjem, grle nju. I tako je njegovo nepostavljeno pitanje ostalo bez odgovora, a njih dvoje su ostali zaključani u zagrljaju, držeći se kao dvoje zaljubljenih koji su stigli do raskrsnice i sad ne uspevaju da kažu zbogom.
     Najzad se on polako okrenuo u krugu njenih ruku i zagledao se opet u noć. Digla je ruku naglo, uperila prst. "Vidi."
     Ukres je pogledao tamo, video što i ona, i shvatio, jednako dobro kao ona, šta se događa. Sa neba su padale zvezde... hologramske. Njihove savršeno kontrolisane trajektorije su se ukrštale i raskrštale, stvarajući zapanjujući ukupni sklad; jednu sliku, drugu, treću, tonući ka tlu. Ovaj prizor je samo jednom dosad u životu videla, ali tad pojma nije imala šta je to, šta znači, šta nosi njenom svetu. Tada je to bio znak da su dani tuđina na Tiamatu odbrojani. Sada, znak da će budući dani tuđina ovde biti bezbrojni, bez kraja. A njena lična budućnost...? Grčevito se držala za ruke svog muža: žena u oluji, uplašena da će je odneti.









42. TIAMAT: Karbankl
     B. Z. Gundalinu je piljio kroz ogledalisane prozore lebdilice koja je lagano odmicala Ulicom Karbankla - lagano radi utiska, ali i zbog opreznosti. Osim njega, u izolovanom unutrašnjem prostoru bili su još Vanu, koji je sumorno učestvovao u razgovoru i povremeno postavljao po koje bezazleno pitanje, na koje bi mu Gundalinu rasejano odgovorio; Eharthe, novi ministar trgovine; i jedan dobro naoružani plavac u propisnoj uniformi, koji je tu bio istovremeno kao vozač i kao telohranitelj. Još dva aparata lebdela su za njihovim, noseći druge zvaničnike i ljude iz obezbeđenja. Sva tri vozila bila su, na Vanuovo insistiranje, snabdevena štitovima i naoružanjem.
     Gundalinu je studirao grupe Tiamatovaca koji su stajali sa obe strane Ulice i gledali njihovu povorku. Neki od tih 'domorodaca' izgledali su neprijateljski raspoloženi, ali većina je samo gledala sa netremičnom radoznalošću, verovatno zainteresovanija za ta čudna vozila nego za putnike u njima, gotovo nevidljive. Poneko je i mahnuo ili načinio trijumfalni gest - zimci, pretpostavio je.
     Pre nego što je prvi šatl sleteo na mrežno energetsko polje zvezdoluke, senzori Ilmarinena počeli su da hvataju podatke o Tiamatu zbog kojih su svi u brodu - osim Gundalinua samog - bili istog trenutka zahvaćeni paranojom. Njihov rutinski pregled EM frekvencija pokazao je široko rasprostranjenu, mada primitivnu, upotrebu elektronske opreme, iako bi trebalo da na čitavom Tiamatu vlada elektromagnetska tišina. Primećene su fabrike i gradilišta, realni napredak, za razliku od očekivanog primitivnog načina života i kulturne stagnacije.
     Gundalinu se potrudio da njegove sopstvene reakcije budu prigušene i obazrive - nastojao je da u najvećoj mogućoj meri smiri zabrinutost ljudi oko sebe, ali, istovremeno, da ne otkrije previše. Dvostruko je kontrolisao svaku reč pre nego što bi je izgovorio, bojeći se da ne oda svoje preveliko poznavanje prošlosti, budućnosti... i Letnje Kraljice.
     Juče je poslao Vanua kao emisara, u Palatu - pošto je gradska policija rekla da Luna Svetlohodna sada stanuje tamo - ali Vanu nije video Kraljicu. Dočekali su ga njeni predstavnici, predvođeni jednom slepom ženom koja se zvala Sudba Rejvenglas i koja je bila sibila... i zimkinja. Vanu to nije komentarisao, jer je još isuviše slabo poznavao ovdašnju društvenu situaciju, tako da nije mogao shvatiti značaj tog fakta. Službeno su zakazali sastanak na koji će on sad poći, i to je bilo sve.
     Pustio je da njegove oči promene daljinu izoštrenosti. Nije više registrovao zablenute meštane niti, iza meštana, čudnovato poznate oblike zgrada nalik na košnice, zgrada starih maltene kao samo vreme... već je video samo svoju reflektovanu sliku. Pogled mu je uzvraćalo, zureći u njega, njegovo napeto lice puno iščekivanja, nematerijalno, kao duh nekog pretka. Ali on je u svojim mislima video glatko, sasvim obično lice dvadeset pet godina starog inspektora Gundalinua, čije seni još i sad pohode ovaj grad iako ga on nije video već blizu dvanaest godina.
     "Reklo bi se da je u samom gradu bilo zaista vrlo malo promene", reče Vanu pored njega, "bar u poređenju sa podacima koje imamo."
     "Niko, pa ni Hegemonija, nikad nije uspeo da promeni Karbankl, osim površno", reče Gundalinu tiho. "Karbankl je... maltene mitski grad, na neki način. Zaostatak iz Starog Carstva, ali, funkcioniše. Zato sam ga i odabrao za moje prvo mesto službovanja, kad sam počeo da radim u policiji. Želeo sam da ga vidim, dok je to još moguće."
     "Pa, da li te je njegova stvarnost razočarala?"
     Gundalinuova usta se trznuše. "Njegova površna realnost jeste - mislim da jeste. Ali ovde postoji i jedan dublji nivo realnosti, jedna dubina koju ovo mesto ima, i to me nije nimalo razočaralo. Naprotiv, bilo je nezaboravno." Nasmešio se samosvesno. "Pretpostavljam da ovo zvuči kao glupa mistifikacija?"
     Vanu se nasmejao. "Pa, zapravo, da... Ali, ja nisam ovde boravio. A ti jesi."
     "Mmmm-da... jesam." Gundalinu je opet pogledao kroz prozor, i duboko udahnuo da bi olakšao bolnu stegnutost u svojim prsima.
     "Reci mi", reče Eharthe, "jesi li ikada sreo prethodnu Kraljicu?"
     Gundalinu načini grimasu. "Tu nesreću sam imao, i to ne jednom. Sve što je u izveštajima rečeno o njoj, istina je. Bila je žderač duša."
     "A novu?"
     "Hmmm... jesam. Na kratko. Ali to je bilo pre nego što je postala Kraljica." Osetio je na sebi kratki, iznenađeni Vanuov pogled. "Doputovala je u grad, u potrazi za svojim zavetovanim - to će reći, svojim mužem. Ja sam joj pomogao da ga nađe." Pogled je preneo na Eharthea, pa kroz prozor.
     "I kakav je utisak ostavila na tebe?"
     Gundalinu diže pogled, pa reče, obazrivo: "Odlučna. Pametna. Zaslužuje poštovanje."
     "Ja kol'ko sam je video na holoima, ona ne-vero-vatno liči na staru Kraljicu", reče Eharthe. "O tome su ostala izvesna pitanja, u dokumentaciji o odlasku. U svetlosti onoga što smo videli do sada, naime ovog njihovog tehnološkog prodora napred, počinjem ozbiljno da se pitam..."
     "Mnogi Tiamatovci su izuzetno slični jedni drugima", reče Gundalinu naglo. "Populacija je mala i izolovana, što znači da je fond gena veoma koncentrisan." Mahnuo je šakom ka prozoru. "Samo gledaj malo ljude duž ove ulice i biće ti jasno."
     "Smatraš li da Kraljica ima povoljnu uspomenu o tebi?" upita Vanu. "Tako nešto moglo bi nam pomoći pri uspostavljanju nove vlade."
     Gundalinu slegnu ramenima; uglovi njegovih usana okrenuše se blago na gore. Vozila su već bila na domaku Gornjeg grada i kraja Ulice. "Sad ćemo to saznati", reče on.

     I stigli su, konačno, na mesto zvano Kraj ulice, na široki alabasterno beli pločnik ispred ulaza u Palatu. Gundalinua obuze čudno osećanje 'već viđeno' kad primeti da su tu čistači i da rade isto kao što su radili pre skoro dvadeset godina, po ovdašnjem vremenu, kad ih je poslednji put video: čiste metlama, ribaju, održavaju besprekornu čistoću te površine. Zapita se da li je iko od njih bukvalno isti onaj od tada, ista osoba, posle toliko godina još na istom zadatku; da li je njihov život toliko stabilan i nepromenljiv. Vide da levo i desno od kapije stoji po jedan ovdašnji policajac, na straži. Ti ljudi sada nisu nosili uniforme skrojene po uzoru na tuđinske, kao u Arienrodina vremena, nego običnu svakodnevnu odeću civila. Samo po traci oko ruke i po šeširu sa krestom moglo se videti da su čuvari reda.
     Njegova letilica i dve koje su išle iza nje spustiše se na alabasterni pločnik, bez primetnog udara. Visoka izrezbarena vrata palate počeše da se otvaraju ka njemu, kao ruke koje se pružaju preko trga.
     Otresao je tu sliku sa sebe. Vrata lebdilice, do tad hermetički zatvorena, otvorila su se i podigla, puštajući unutra dah grada, gusto ispunjen mirisima, egzotičnim, čudnim ali i čudno poznatim. Izišao je, a oko njega su već stajali njegovi telohranitelji u prašnjavoplavoj uniformi koju je tako dobro upoznao, ali koju više nije nosio. U ranijem dobu, ma ko od njih mogao mu je biti kolega na poslu... mogao je biti on.
     Osetio je kako godine spadaju sa njega u iznenadnom, vrtoglavom zamahu. Iz daljine, kao sa drugog sveta, začu slabe odjeke glasova koji su nešto govorili na tiamatskom. To su se radnici skupili na jednom kraju pločnika; pokazivali su prstima i mrmljali. Gundalinu je već bio obnovio svoje znanje tiamatskog, koristeći iste one trake koje je dao svima ostalima da ih, po dužnosti, prouče. Ali reči su ovde, zarobljene između zidova grada, zvučale drugačije, na neki način koji Gundalinu nije mogao definisati. Realnije, u ovom trodimenzionalnom kontekstu pravih mesta i pravih ljudi.
     Okrenuo se, prisiljavajući svoje telo na pokret, i pogledao Palatu. Ulaz je stajao otvoren, ali ne više prazan. Grupa ljudi koja se stvorila oko njega poče se sklanjati u levo i desno da bi on mogao proći, i zato on sada vide ko ga tamo čeka.
     Zagledao se netremice, i svaki dalji pokret postao je nemoguć, sva druga ljudska bića oko njega su iščezla. Preostali su samo on... i ona, u trenucima zaustavljenog vremena. Gledao ju je i gledao, siguran da sanja, jer o ovom času je sanjao već toliko puta.
     Ali nije se probudio, niti je ona nestala... isto je izgledala kao što ju je zapamtio, isto, i posle toliko godina... ni dan starija. On obori pogled, maltene očekujući da vidi da je i sam transformisan istom čarolijom, crnom magijom ovog grada punog aveti: da je opet u svojoj staroj uniformi, i jedva nešto više od dečaka.
     Međutim, na njemu je bila surovo crna, ničim ukrašena odeća Vrhovnog sudije. Zvezda sibilstva, sa tri kraka od kojih je svaki na obe strane bodljikavo podvrnut kao udica, srebrila se kao tiha potvrda na njegovim prsima. Opet diže pogled, pitajući se da li je poludeo ili oslepeo.
     Oseti Vanuovu šaku na mišici ruke: to ga je Vanu neupadljivo podsticao da nekako reaguje. On se malo okrete, u susret Vanuovom radoznalom pogledu. "Čekaju nas, pa, ako ste spremni, Sudijo..."
     "Da, svakako." Gundalinu, po refleksu, pređe šakama niz odeću da je izravna, i pogleda ka čekajućim figurama. Obazre se da pogleda svoju oružanu pratnju. "Vas trojica", reče trojici najbližih. "Vi ćete sa nama."
     "Ali, sudijo", pobuni se Eharthe. "Zar ne mislite da..."
     "Bićemo dovoljno bezbedni", reče Gundalinu nestrpljivo. "Neka drugi čuvaju lebdilice. One su, zbog radoznalosti ovih meštana, u većoj opasnosti nego mi." Krenuo je napred, dugim i snažnim, ali ujednačenim i kontrolisanim koracima koji kao da su pripadali nekom drugom. Ženu ispred sebe video je sve jasnije, svaka pojedinost na njoj postajala je stvarnija - ali ona ipak nije postajala starija. "Nije se promenila..." promrmlja on sa nevericom, govoreći Vanuu. A izračunao je godine koje su prošle, po njegovom vremenu, i po njenom, i utvrdio da bi trebalo da ona sad ima bar isto toliko godina kao on.
     "Znači, koristi vodu života", reče Sandrini, neugodno izvlačeći zaključak koji se sam nametao. "Jedino na taj način je mogla ostati toliko mlada."
     "Nemoguće", promrmlja on. Ipak, video je da je ona neizmenjena, nedotaknuta vremenom. Gledala je i ona njega, njegovo prilaženje, ali u njenim očima čudnovate boje on nije primećivao ni najmanji treptaj prepoznavanja. Kosa još i sad onako duga i slobodno puštena, gotovo do struka; odeća od nečeg što je ličilo na blistavu uvoznu tkaninu, staru, prekrojenu da bi služila približno kao tiamatska bezoblična ali pragmatična odeća. Pogledom je obuhvatala njegovo lice, uniformu, trolist, njegove pratioce, sve sa jednakom očaranošću, i sa jednakim odsustvom emocija.
     Stao je ispred nje, pitajući se na kojoj tački će ovo prestati da mu se dešava; ako pruži ruku da je pipne, da li će ona iščeznuti. Proguta jedanput, da olakša svome grlu, i nakloni se kratko, formalno. "Damo", reče, dobro pazeći da se Letnjoj Kraljici obrati na ispravan način. Reči tiamatskog jezika, izgovorene njegovim sopstvenim glasom - to ga je još više zbunjivalo nego govor meštana. "Ja sam novi hegemonijski Predsednik vrhovnog suda."
     "Nisam ja Dama", reče ona i poče da se kikoće, najednom, zbunjujuće.
     Trepnuo je, i nastavio da bulji u nju sa nerazumevnjem tako totalnim da se ona opet nasmeja.
     "Ja sam Ariel Svetlohodna." Uzvratila je nečim što je otprilike ličilo na naklon. "Kraljica je moja majka. Ona me je poslala da te pozdravim."
     "A", reče on, neadekvatno. Zaprepašćeno je buljio u nju, primećujući, prekasno, da na njoj nema sibilskog priveska niti utetoviranog sibilskog znaka pod grlom. Bio je svestan da se to njegovo nedolično zurenje odužilo, ali, nije mogao prestati. "Nisam znao... Toliko ličiš na nju. Mislio sam..."
     "Mislio je da Kraljica pije vodicu života", reče Sandrini, brutalno otvoreno.
     Videći već sledećeg trena gnev i gađenje u devojčinim očima, Gundalinu se namršti i pokretom pokaza Sandriniju da ćuti.
     "Mi više ne ubijamo mere", reče ona Gundalinuu. Čuo je prkos u tim rečima. Sad je bio red na nju da je neko obuzdava - neko od onih iza nje položio joj je šaku na rame. Tek kroz to, Gundalinu stvarno shvati da ima nekoga iza te cure, da su tu neki drugi ljudi, koji ga gledaju; do tad ih nije video, zasenjen svojim neverovanjem da je tako ogroman deo njegovog životnog veka promakao poput jednog otkucaja srca, i da žena koju je mislio da vidi sad ima ćerku staru koliko je ona bila, kad se s njom rastao, možda i stariju. Kćer. Muž...
     Klimnuo je, zakasnelo, u znak pozdrava tim drugim osobama u grupi za doček. To su bile tri tiamatske žene, dve sa sibilskim znacima na sebi, jedna od njih nesumnjivo slepa: verovatno ona sa kojom je Vanu razgovarao. Treća žena je zurila u njega kao da ga prepoznaje, mada njeno lice njemu nije izgledalo ni najmanje poznato. On uvide kakav je kontrast između te ekipe ispred njega, i njegove: tamo sve žene, ovde svi muški. Zapita se da li je Luna to namerno udesila, i kako ovi oko njega reaguju na ovu situaciju.
     "Hajde sa mnom, molim te", reče cura i okrete mu leđa, sa nesvesnom drskošću. Tri žene iza nje sklonile su joj se s puta, više tolerantno nego poslušno, i pošle za njom unutra.
     Pošao je i on za njom, tesno okružen šestoricom svojih ljudi; kao da je noć pošla za danom. Pitao se kojim motivima se Luna rukovodila kad je poslala kćer da ga dočeka; da li je namera bila da ga podseti na sve ovo na šta ga jeste podsetila... na tok vremena, smrtnost, obilje događaja proteklih u njihovim zasebnim životima od dana njegovog odlaska. Ili je samo mislila da će ta uloga biti čast za njenu kćer, možda zadovoljenje jedne dečje radoznalosti. Njeno dete...
     Gledao je levo i desno dok su odmicali kroz ulaznu dvoranu, gledao scene letnjeg izobilja koje su zamenile zimske murale snega i oluje. Sećao se da je ovim putem išao i ranije, i to ne jednom; detalji su mu se vraćali, iznenađujuće živopisni. Pade mu na um da postoji još jedno lice koje je očekivao da će videti u grupi za doček, a nije video: Geja Džeruša Pala-Tion, ona koja je spasla njegovu karijeru kad je prekršio hegemonijsle zakone da bi pomogao Luni - ona koja je posle odustala od svoje karijere da bi ostala na Tiamatu.
     Sa njom je hodao kroz ove dvorane, više puta nego što je želeo, tokom svojih tiamatskih godina. Kad je ona odlučila da ostane ovde, on je bio sav obamro od iznenađenja, iako je smatrao da shvata njenu razočaranost. Imajući u vidu kako je Hegemonija postupala s njom posle njene onako hrabre i verne službe, možda i nije čudno što Džeruša sada nije mnogo željna da opet vidi face stranaca na svom pragu... pa ni njegovu.
     Deo njegovog uma kao da je osluškivao, dok su hodali dalje; kao da je vrebao na zvuke Jame. Ono gladno ječanje koje uvek ispunjava Dvoranu vetra i uteruje tajni strah u njegovo srce... Preko onog mosta, iznad Jame, preći, to je bilo mučenje koje mu nikad nije postalo lakše. Ni njemu, ni ma kome ko ima bar i trunčicu mašte.
     Ali ovog puta nije bilo ništa od tog zvuka. Samo lupkanje potpetica čizama i nešto mekši, vukući zvuk gradskih cipela sa đonovima od štavljene kože, na tamnom poliranom podu, iako se dvorana već otvarala u mnogo veću - Dvoranu vetra.
     Ništa, samo tišina. Malo je nedostajalo da Gundalinu stane, u trenutku kad je shvatio da ploče za usmeravanje vetra miruju. Prisilio je sebe da nastavi, i da pređe preko mosta u stopu za Tiamatskim ženama. Za vreme prelaska slušao je zapanjena gunđanja Vanua i Eharthea koji su isto tako morali preći uski, savršeni most bez ograde, preko ambisa u čijem crnilu su ce videla sitna zelena svetla. Poželeo je da im pripoveda o onom vetru, zbog koga je prelazak nekada bio neuporedivo više zastrašujući... tako da je ovo sada, u poređenju sa onim nekad, sasvim bezazleno. Ne reče ništa.
     Zatim se njegove uspomene pomakoše na njegov poslednji boravak u Dvorani vetra, kad je bio očevidac, zanemeo od zaprepašćenja, dok je Luna zaustavljala vetar. Zapita se da li je ona izazvala ovaj trajni prestanak vetra. Kako bi ona mogla to uraditi, i šta taj njen uspeh znači... odgovore nije mogao ni da zamisli. Toliko pitanja... Prisiljavao je sebe da gleda samo napred, pravo napred, i video je mlečnu belinu kose ove Ariel Svetlohodne, a u duši - kosu jedne druge. Toliko često je zamišljao ovaj dan ponovnog susreta... teško da je posle odlaska sa Tiamata ijedan dan proveo bez takvih maštanja. Ali nikad nije zamislio da će ispasti ovako. Sad uvide da nije ni bilo moguće dočarati sebi realnost, zamisliti apsurdnu običnost svega.
     Najzad su stigli na drugu stranu Jame, mada su se osećali kao da će večno hodati okačeni iznad te urvine. Pođoše dalje Dvoranom vetra, pa širokim stepeništem; pamtio ga je sa naročitom naklonošću zato što je ono uvek dolazilo posle tog mukotrpnog prelaska. Sa vrha stepeništa prelazilo se u dvoranu koja je nekad bila Arienrodina prestona; tu je ćilim uvek bio besprekoran kao novi sneg celac, ali nadraguljen šarenim dvoranima. Tu je Snežna Kraljica dočekivala svoje posetioce - svoje žrtve, još preznojene od muka nad Jamom - odenuta sva u belo, sedeći na svom tronu od kristala; glumeći da je besmrtna, da je elementarno prirodno biće, inkarnacija zime kao pojave, da je nemilosna i hladna kao led...
     Ali sad ga nije čekala zima. Dvorana sa prestolom, svojevremeno sačinjena od gole beline i srebra kao kakva pukotina u glečeru, rastopila se u prostor nasumičnih tonova zemlje, svežih boja proleća, svakovrsnog zelenila, rđe i ilovače, zemljanobraon boje i iznenadnih procepa plavetnila.
     Izuvijeni kristalni tron još je stajao u centru uzdignute platforme, a ova u centru ogromne, najednom sasvim utihnule sobe. Oko platforme, grupa lica punih pažnje i iščekivanja, sva okrenuta ka njemu. U njihovom središtu, na prestolu, sedela je žena, sa kosom u boji snega i očima u boji izmaglice i mahovinskog ahata. Ali, obučena, kao i ta sala, u boje Leta, u svile i tapiserije i ručno tkana platna; kontrasti tekstura i vrsta tkanine delovali su na njoj, iz nekog razloga, ne apsurdno nego savršeno harmonično. U kosi je imala samo jednostavan tanki krug od zlata, a u njemu samo jedan kamen, crven kao krv: karbankl.
     Ovog puta, to lice, u njegovu memoriju urezano, bilo je ostarilo koliko i njegovo... greške nije moglo biti, to je bilo njeno lice, ali neosporno smrtno, vremenom izmenjeno. A ipak, dok ju je gledao, ostavila je takav utisak lepote na njegov unutrašnji, duhovni vid, da je morao skloniti pogled ili ostati paralisan. Srce mu se steglo. Luna, govorilo je, i to ne samo srce, nego njegova svest, njegovo telo... svaki deo njega, osim grla, kome nije dopuštao da izgovori tu reč.
     Udahnuo je duboko i zakoračio u tu dvoranu. Prisilio je svoje oči da gledaju tu grupicu ljudi oko nje - da čine nešto, bilo šta, samo da ne dodirnu njeno lice još jednom; uplašen da će posle toliko godina, posle tolikih isprobavanja ove scene u svom umu, izgubiti kontrolu u ovom kritičnom trenutku i upropastiti sve. Razgledajući ljude oko nje, nađe Ukresa Svetlohodnog - njega je prepoznao po crvenoj kosi, iako ga je ranije video samo jednom, i to kao klinca koji je iz Leta tek stigao u grad, zatim bio napadnut na ulici od nekih nasilnika, i spasen intervencijom Džeruše Pala-Tion, koju je potom gledao onako zasenjeno i prkosno.
     Posle te noći, nikada više nije video Ukresa Svetlohodnog - iako je Ukres bio, u njegovom umu, figura realnija od mnogih ljudi koje je potom godinama često viđao. Lunin družbenik i ljubavnik, otac ove devojke koja je već prišla svojim roditeljima i okrenula se da gleda prilazeće strance. Ukres je pogledao mimo nje, u oči Gundalinuu, očima zelenim kao zavist, prepunim sumnje.
     Gundalinu pogleda druge prisutne, i naglo stade u hodu, videći jedno lice koje se svojim tuđinskim izgledom razlikovalo od ostalih na isti onaj način kako bi se i njegovo lice izdvajalo u tom skupu bledih obličja sa nebeskim očima. Geja Džeruša Pala-Tion. Bio je šok za njega da vidi da su je godine izgnaništva toliko potisnule u starost. Zapita se sa iznenadnim saosećanjem do koje mere je posle žalila zbog svoje odluke; da li je zaista žalila onoliko koliko njeno lice govori da jeste. Ali, čim je u njegovim očima videla prepoznavanje, osmehnula mu se, osmehom kratkotrajnim ali punim zadovoljstva, uz jedno malo, potvrdno klimanje glavom.
     Dozvolio je sebi da joj, samo na tren, uzvrati jednim malim osmehom, a onda je opet morao da gleda nekog drugog; ali je poneo njen osmeh u sebi, i, sa tim, osetio da se čitava dvorana, i sve u njoj, brzo stabilizuje.
     "Ko je ona tamo?" šapnu Vanu na sandijskom jeziku. "Nije Tiamatovka."
     "Ona je svojevremeno komandovala meni", reče Gundalinu tiho. "To je tvoja prethodnica ovde, bivši komandant policije."
     "Pa šta će tu?" reče Tilhone praznim tonom, kao da mu je pomisao da je neko dobrovoljno ostao na Tiamatu jednostavno neshvatljiva.
     "Nije joj se dopadalo da ikada više u životu vidi policijsku uniformu ili hegemonijskog funkcionera", progunđa Gundalinu, sećajući se kako je, na dan njihovog rastanka, Džeruša skinula sa svog okovratnika komandantske oznake i pritisnula ih njemu u šake.
     Došao je do ruba platforme, u podnožje prestola, i stao, pa se još jednom formalno naklonio ženi koja je tamo sedela. Digao je glavu i konačno pogledao Kraljici u oči. "Damo", reče blago, ujednačeno.
     "Tvoje oči..." Govorila je jedva čujno. Bio je prikovan njenim pogledom. "Bila sam zaboravila kako one..." Zaćutala je, ali njeno lice, do tada kruto i bezizražajno kao i njegovo, porumene naglo, odajući snagu njenih skrivenih osećanja. "Inspektore Gundalinu", nastavi ona, sada jasnim i smirenim glasom. "Srećan ti povratak na Tiamat, i dobrodošao. Nisam očekivala da ću opet doživeti dan da te... opet vidim." Osmehnula se tako, da je osmeh njega dodirnuo nežno, iako se to nije moglo spolja primetiti.
     Osetio je da se oblak napetosti u grupi ljudi iza njega rastvara, a da njegovo lice, do maločas kao zamrznuto, počinje da se osmehuje. "Sada predsednik Vrhovnog suda, Damo. Ali čast je za mene što me još pamtiš, posle tolikog vremena." Pogled je upirao samo u nju, jer se plašio da pogleda one druge koji su bili svedoci ovoga što se dešava između njih dvoje.
     Luna je ustala i pošla napred, do ivice platforme, tako da ga je sad gledala oči u oči, iz bliza. "Bilo bi teško zaboraviti, čak i posle toliko vremena, dobrotu koju si tada pokazao prema meni." Podigla je dlan ka njemu, i na njegovo iznenađenje pozdravila se sa njim pljeskom dlana o dlan, na karemovski način, a ne stiskanjem oko šačnog zglavka, kao što, sećao se, rade Tiamatovci. "Dobro je videti tebe opet."
     Pustio je da njegova ruka padne, a osećao se kao da mu je dlan od tog dodira opečen; pitao se da li i ona oseća isto. "Nadam se da će... naš odnos", reče on, spotičući se neprimetno o tu reč, "biti i u budućim godinama onako prijateljski kao što je bio."
     "Dakle, ostvarilo se, vi ste se vratili na Tiamat... vratila se Hegemonija. Da ostane zauvek." Njen pogled polete pored njega, dodirnu lica Vanua i ostalih, kratkim pozdravom ali i procenjivanjem. Gundalinu, sa svoje strane, pogleda pored nje, Ukresa Svetlohodnog, i opet skloni pogled. "Najzad je došao Milenijum. Tako je o tome govorio tvoj narod."
     Osmehnuo se i ironično klimnuo glavom. "Da. Imamo opet zvezdani pogon. To znači veliku promenu za oba naša naroda."
     "A ona može doneti dobro, ili zlo", promrmlja ona. Oči su joj bile mračne, kao da nije umirena onim što je našla na licima ljudi iza njega. Okrete im leđa i vrati se do prestola, ali ne sede, nego ostade stojeći, rame uz rame sa svojim ljudima. "Taj zvezdopogon znači da će od sada odnos između Hegemonije i Tiamata biti stalan", reče ona. "Nadam se da to znači da nameravate da postupate sa nama jednako kao i sa ostalim svetovima učlanjenim u Hegemoniju. Zaslužujemo i želimo jednaka građanska prava - jednako pravo na odlazak i povratak, jednak pristup tehnologiji, jednak tretman po vašim zakonima. Želimo odnos zasnovan na autonomiji i uzajamnoj saradnji. Nadam se da tu vrstu promena imaš na umu. Čekali smo već milenijum, ali naš, da se to ostvari. Mislim da smo se dovoljno načekali."
     Gledao ju je ukočeno, stiskao usne da ne pođu u široki osmeh zadovoljstva i divljenja. "Dobro rečeno, Damo Thalaso", reče on i klimnu glavom. "Mislim da ćeš ustanoviti da je naša vizija tiamatske budućnosti približnija tvojoj, ovog puta." Oklevao je, osećajući nemir iza sebe. "Primetili smo da ste znatno izmenili Tiamat, u godinama od našeg Odlaska", nastavi on obazrivo. "Neki od mojih ljudi bili su iznenađeni videći toliki vaš tehnološki napredak. Nismo imali takvo iskustvo sa ranijim Letnjim Kraljicama. Ja sam mojima rekao da su, možda, bogovi... uključujući i vašu Majku-koja-je-More... dali jedan novi dar i vašem i našem narodu." Te reči je izgovarao bez mnogo volje, znajući da sebi neće moći da dopusti luksuz da ignoriše ono što se očigledno nameće.
     Luna, sa izrazom vedrog spokojstva, klimnu glavom, ali on nije bio stvarno uveren da je njeno pouzdanje iole dublje od njegovog. "Da", reče ona. "Vama je dat pogon za trenutne preskoke kroz svemir, a nama je dato da koristimo sibilsku mrežu."
     Osetio je da su te reči prošle kroz slušaoce iza njega kao mač. Začu gunđanja puna neverice, i pitanja izgovorena na sandiju. I jedan dubok, svađalački glas koji optužuje 'drolju izdajnicu' Džerušu Pala-Tion da je prodala zabranjeno, tajno znanje o prosvećenosti ovim bednim tiamatskim primitivcima.
     Okrenuo se ali i popeo jednim korakom na platformu tako da se nadneo nad svoje kompanjone. Oštro im je naredio da ćute. "Slušaj ovamo", reče im, zatim, tiho, na sandiju. "Kako je narod ovog sveta saznao istinu o sibilskoj mreži, sad je nevažno - lišeno je značaja, deo je prošlosti. Razumeš? Prebacivanja ko je kriv nekorisna su. Tajna je pobegla. I to se ničim ne može promeniti." Držao ih je pogledom. "Iskreno govoreći, uveren sam da ta stvar sa sibilstvom više nije važna. Kao što reče Kraljica, sve se promenilo u našem odnosu sa ovim svetom. Više nam nije potrebno neznanje kao oružje pomoću koga ih kontrolišemo dok nismo tu - jer Hegemonija neće više nikad biti odsutna. Zadržavati tajnu sibilstva bilo bi nemoralno, i ne samo to, bilo bi i nemoguće, sada."
     Još po koji progunđani protest, mračni pogled, nagli i ljutiti pokret; ali, zakrpa je izdržala. On nije ustuknuo, nego se držao na svom mestu i lomio ih upornim pogledom, sve dok i poslednji bundžijski glas nije ućutao. Onda se okrenuo da opet pogleda čekajuće Tiamatovce. Pitao se da li su nešto razumeli, i koliko. Znao je da Luna i Džeruša do neke mere govore sandi. Po Luninom izrazu lica činilo se da je razumela bar deo onoga što se zbog njenih reči dogodilo.
     Onda je shvatio, i odmah prihvatio sa poštovanjem, nameru iza njene grube otvorenosti: zašto je rizikovala i saopštila da joj nisu nepoznati ni istina, a ni uloga Hegemonista u suzbijanju istine. Time je ujedno rekla da ona rukovodi budućnošću svog naroda, i da se ne plaši. Zatim je prozreo i drugu poruku, skrivenu ispod te: da ona ima poverenja u njega... da se ne plaši da stavi njega, Gundalinua, na probu, i osloni se na njega. Osmehnuo se, ali samo u sebi, i najednom primetio da još stoji na platformi - na njenom terenu, a ne sa svojim narodom. Siđe, ali ne prestajući da gleda u nju. "Onda i moj narod, i tvoj, moraju naučiti da prihvataju činjenicu da nam se dogodilo ono što je bilo neizbežno, Thalaso - i moraju se u tim uslovima snalaziti kako najbolje mogu."
     "Da", reče ona, i sede, pokretima punim kontrole i gracioznosti. "Izgleda da je tako." Sklopila je šake oko složenih navoja na rukonaslonima prestola.
     "Drugih pitanja, o svakom aspektu ponovnog otvaranja Tiamata, biće daleko preveliki bro da bismo mogli početi da se bavimo njima ovde", reče on, navaljujući da završi posao. "Možda možemo da spremimo jedan vremenski raspored za preliminarne susrete sa našim savetnicima. Ali, želeo bih prvo da predstavim moje osoblje, ako dozvoljavaš."
     Klimnula je glavom i naslonila se unazad, kao da se neki deo nje instinktivno odmiče od infekcije.
     "N. R. Vanu, komandant policije za tiamatski sektor..." Nastavio je da ih predstavlja, jednog po jednog; slušajući i gledajući reakcije njenih ljudi, dok su se njegovi administratori redom identifikovali kratkim naklonom i nespretnim izgovaranjem nekoliko reči na tiamatskom jeziku.
     Luna je odgovarala sa uzdržanom zabrinutošću, a njen pogled je često prelazio sa lica još jednog tuđe-izgledajućeg neznanca na njegovo lice. Kad je završio, digla se opet sa trona i predstavila njemu svoju malu grupu savetnika okupljenu na platformi. Geju Džerušu je predstavila kao 'upravnicu pandura' a onu slepicu, Sudbu Rejvenglas - prezime koje je značilo 'gavran-staklo' - kao upravnicu nečeg što je nazvala 'sibilskim koledžom'. Bilo je i nekoliko predstavnika građana: to su bili i zimci i letnjaci, a među njima se našla i Tor Zvezdošetna, ona koja je piljila u njega kao da ga poznaje. Bilo je i drugih sibila; jedan od njih bio je muškarac, pripadnik nekog zimačkog klana.
     "...i moja porodica", reče ona najzad. "Moju kćer ste već upoznali, čini mi se." Osmehnula se na kratko Arieli, koja se pomeri s noge na nogu, pored prestola, izgledajući nemirno i kao da joj je neudobno. Ariel pogleda Gundalinua u oči. "I moj zavetovani..." osetio je da ona maltene veštački kaže tu reč, a ne van-tiamatovsku 'muž' - "Ukres Svetlohodni Letnji."
     Gundalinu se susrete sa uperenim pogledom Svetlohodnoga, shvatajući tog trenutka da ga je do sada izbegavao. Sad je izraz lica Svetlohodnoga bio neutralan, pod kontrolom, a pogled bez stvarnog prepoznavanja koje bi odgovaralo sumnji.
     "Mislim da smo se već sreli", reče Gundalinu. Nije uspeo da zaustavi te reči.
     "Gde?" reče Svetlohodni iznenađeno.
     "U jednoj mračnoj uličici."
     "Ja te ne pamtim", reče Svetlohodni ravno.
     "Da li još sviraš flauticu?"
     Izraz lica Ukresa Svetlohodnog naglo se promeni, a njegove oči se ispuniše shvatanjem. Pogleda Džerušu, koja mu klimnu glavom. Načini grimasu. "Da", reče najposle.
     "I moj sin svira flautu", reče Luna, gestom pozivajući nekoga da iziđe iza kristalnog prestola.
     Pojavi se jedan mladić i, ne bez izvesnog oklevanja, priđe i stade uz Kraljicu. Po njegovom izgledu nije bilo lako zaključiti da li je mlađi ili stariji od Ariele. Gundalinu se borio da uguši svoju reakciju: pa, on vidi drugo skoro odraslo dete svoje drage koju je napustio pre toliko dugog vremena; još jedan podsetnik da je ona svih ovih godina bila tuđa žena, ne njegova.
     Ali kad je taj momak tamne kose stao uz svoju majku i digao glavu, Gundalinu oseti da zaprepašćenje prolazi kroz njega kao svetlost kroz prizmu.
     "Ovo je moj sin..." reče Luna. "Tamis." Odjednom njen glas kao da je bio čudno promenjen, kao da se izobličio zbog iste te emocije, i Gundalinu shvati da Luna vidi isto što i on. Dečakove oči bile su previše nalik njegovim očima. Gledale su Gundalinua iz jednog lica gde ne bi trebalo da budu, iz lica nekoga ko je sin drugog čoveka.
     "Drago mi je", progunđa Gundalinu. Video je da radoznalost i nesigurnost počinju da se upijaju u dečakov izraz, kao da je Tamis na domaku da shvati istu stvar. Gundalinu pogleda i Ukresa Svetlohodnog, i primeti da se po tom licu brzo širi iznenađenje... i brzo smračuje. Opet pogleda i Lunu, čije se lice izmenilo, proželo patnjom i divljenjem, dok je gledala njih dvojicu; pogleda sve troje... Tvoje oči... bila sam zaboravila...
     Lutao je pogledom preko lica njih troje, i tek sad shvatao kakvu je promenu nametnuo njihovim životima, i svom životu... promenu daleko neopoziviju nego što je ikada zamišljao.









Drugi deo: POVRATAK
     Posle takvog znanja, kakav oproštaj?
     ...Neprirodnim porocima
     otac je naš heroizam. Vrline nam
     bezobzirni zločini naši nameću.
     Ove suze su stresene sa drveta koje plodove gneva rađa.
     Tomas Sterns Eliot (1888-1965)









43. TIJAMAT: Karbankl
     "U posetu je došla Geja Džeruša Pala-Tion, ser", informisao ga je bestelesni glas njegovog asistenta.
     "Šalji je unutra." B. Z. Gundalinu ustade od radnog stola-terminala; telo mu je govorilo da je na tom sedištu nepokretan već predugo. Protegao se, čuo pucketanje zglobova, otresao iz glave maglu informacija i umora.
     Njegov asistent, Statis, uvede Pala-Tionovu u kancelariju. Već je blizu šest meseci prošlo od njegovog dolaska na Tijamat, a ona, evo, tek sada prvi put ulazi u ovu prostoriju. Zastala je na vratima, osmotrila je celu prostoriju pogledom uvežbanog posmatrača, i tek onda mu se obratila. "Sudijo Gundalinu", reče uz klimanje glavom i pomalo zbunjen osmeh. Šaka joj se pomakla, jedva primetno ali ipak kao da je osetila nagon da salutira; pročitao je nevericu ali i ponos u njenom pogledu.
     "Komandante", reče on. Zatim je i formalno salutirao, priznajući joj njen stari položaj komandanta policije iako ona sada, kao "upravnica pandura" očigledno nije bila ni blizu svog nekadašnjeg statusa.
     Džeruša je uzvratila jednakim salutiranjem: dotakla je vrhom ispružene šake mesto iznad slepoočnice, svečano, savršeno; ali se njen osmeh ironično proširio. "Dugo je vremena prošlo otkad smo mi ovako stajali, Bi-Zi", reče ona. "A poslednji put je to bilo za zbogom."
     "Još imam komandantske oznake čina sa tvoje stare uniforme." Osmehnuo se i on, polazeći u sećanja. "Tada si rekla da će mi biti potrebne jednog dana. Nisam ti baš poverovao. Ali, bila si u pravu." Odmahnu glavom.
     "A sad si ih nadrastao." Pokretom glave naznačila je njegov trolist.
     Pogledao je dole, a onda joj pokretom pokazao sedište. "Uzmi nešto za jelo. Ja još nisam ručao." Pogleda sat i vide da je otprilike vreme za večeru. Na stočiću sa strane stajao je tanjir sa hranom još netaknutom. On sede za taj stočić, naspram Džeruše, u jednu od solidnih tijamatskih stolica sa drvenim ramom. Jedino takav nameštaj se i mogao nabavljati, dok priticanjem uvozne opreme ne bude zadovoljena ogromna, nagla glad nove vlade za tehnologijom; tek tada će u tovarnim prostorima brodova biti mesta i za druge, manje bitne vrste robe. "Ionako mi treba minut-dva da mi se razbistri glava. Pregledao sam podatke, i to na onaj težak način, skoro celo popodne. Bogovi, bio sam zaboravio sa kakvim mukama smo se mi susretali na ovom poslu, u starim danima..." U doba kad je on tu služio kao policajac, Tijamat je bio pod takvim sistemom embarga i restrikcija da je i policija morala da se snalazi sa svakojakim staromodnim i neodgovarajućim informacionim napravama.
     "Ma nisi ti tada znao ni polovinu nevolja", reče Džeruša uzimajući jedno hladno parče ribljeg mesa. "Bio si samo inspektorčić. Ja kad sam postala komandant policije, otkrila sam šta stvarno znači reč 'birokratija'. Pretpostavljam da to sada znaš i ti."
     "Poznato mi je već nekoliko godina, na žalost." Klimnuo je glavom, praveći grimasu sličnu njenoj. Odabrao je nešto što je ličilo na uštipak od mlevenog povrća, i počeo ga jesti. Uštipak je bio hladan i mastan, ali je Gundalinu bio tako umoran da za to nije mario.
     "Mnogo vode je proteklo otkad smo mi rekli naše zbogom. Šta si radio sve ove godine, Bi-Zi? Čula sam - hm, recimo, glasine." Značajno je pogledala zidove i vazduh, pa Gundalinua, i ovlaš, kao slučajno dodirnula uvo. On klimnu glavom. Njihov razgovor bio je sniman; snimano je i čuvano u arhivi sve što se ovde događa.
     "Razvijao sam zvezdopogonsku tehnologiju, na Četvrtoj, onda sam se vratio na Karemof i nastavio time da se bavim." Malo je slegnuo ramenima. "Dva izvrsna vežbališta birokratizma."
     Njen pogled se susrete s njegovim, čitajući šta leži iza tog izliva skromnosti. "Čini mi se da si rekao da se na Karemof nećeš više nikad vratiti, posle... ovdašnjih dogodovština."
     Oborio je pogled sećajući se kakve je ožiljke nosio tada - tragove pokušaja samoubistva; osakaćenu sliku sebe. "Tada sam rekao da postoje dva sveta koja ne očekujem da ikad više vidim - taj, i ovaj. Karemof i Tijamat. U to sam tada verovao, nesumnjivo. Ali događaji na Četvrtoj izmenili su moj stav prema oba."
     "Otkrio si istinu o Jezeru vatre. Odmahnula je glavom. "Taj deo mi je poznat. Postao si i sibil." Osmehnula se još jednom. "To je, valjda, jedino objašnjenje koje mi je stvarno potrebno."
     "A ti?" upita on. "Kad smo poslednji put razgovarali, ukrcavao sam se na poslednji brod koji je uzletao pri našem završnom Odlasku - a ti ne. Još nisam siguran šta ti je dalo hrabrost da ostaneš kad si bila uverena da će to biti zauvek. Ja tu vrstu hrabrosti nisam imao..."
     "Nisam ostala samo zbog hrabrosti, nego, u jednakoj meri, i iz očajanja. I ponosa", reče ona. "I zbog ljubavi..." Razumeo je da ona time ne misli na ljubav prema pravdi ili nekom plemenitom idealu, nego na ljubav prema ljudskom biću. Pocrveneo je, kao da je ona, odnekud, iznela na videlo njegovu najdublju misao. Oštro podseti sebe da ona priča njemu, a ne on njoj, šta se dešavalo u godinama posle Odlaska; pa oseti kako ga neverica opet ispunjava.
     "Stvarno...?" reče on blagim tonom. Oduvek je imao utisak da ova žena nosi samopouzdanje kao kakav oklop na telu, i tako je bilo i onda kad je bila njegov komandant i jedina žena u policiji. Sad mu je bilo praktično nemoguće da poveruje da je neko prodro kroz njene linije odbrane toliko duboko da je čak i njeno srce uspeo da osvoji... i da se to, štaviše, desilo pred njegovim očima a da on ništa nije opazio. "Ko?" upita on.
     "Ngenet Ran-Ahase Miroe."
     Počešao se po nosu, tragajući po svome pamćenju. "Bogovi", reče naglo. "On? On? Onaj krijumčar?"
     Njen osmeh se ispunio neočekivanom tugom, ali klimnula je glavom. "Taj."
     "Čudno društvo u istom krevetu", reče on.
     "Sličniji nego što misliš", reče ona, opet s neobičnom tugom u glasu. "Što može biti i dobro, i loše."
     "Znači, zbog toga si ostala."
     "Ne samo zato." Treptaj onog starog prkosa pokazao se u njenim očima. "Rekla sam ti još tad da nisam sklona odustajanju. Ono što mi je dalo hrabrost da... poslušam svoje srce, bila je istina koju sam znala. O tome šta Luna Svetlohodna jeste. I šta hoće da uradi: da postigne da Promena nešto stvarno znači. To isto je hteo i Miroe. Znala sam da je to posao kome oboje treba da posvetimo svoj život, dobrovoljno."
     Osmehnuo se, klimnuo glavom; ali njegov osmeh izblede i nestade istovremeno kad i živost iz njenog lica. "Jeste li još u braku?" upita oprezno.
     Odmahnula je glavom. "Miroe je poginuo, pre nešto više od godinu dana. Nesreća. Pad."
     Njegovo lice se zgrčilo. "Žao mi je", reče, razumevajući sada šta je Džerušu promenilo na tako bolan i dubok način. Ona odmeravajuća inteligencija još se videla u njenim očima, ali je nešto nedostajalo. Otkad ju je poslednji put video, Džeruša je proživela gotovo dvadeset godina, teških godina, u jednom teškom svetu; ali nije njeno telo ponajviše ostarilo. Gundalinuu se činilo da je Džeruša izgubila upravo ono što je uvek najviše cenio kod nje: naime, njeno tvrdoglavo prkošenje sudbini.
     "Žao je i meni", reče ona dižući pogled ka njemu. "Svaki dan."
     "Imaš li dece?" reče on, da ispuni nezgodnu tišinu.
     Odmahnula je glavom odrečno, a izraz njenog lica bio je pri tome suviše komplikovan da bi se mogao pročitati. Napokon se pretvorio u radoznalost, i ona mu uzvrati pogled ali ne postavi pitanje koje je čitao u njenim očima. Uzela je parče mesa koje je odstojalo u sirćetu, pokretom prostudirano nemarnim. "Ali što je bilo, bilo je, u svakom slučaju", reče ona tiho. "To je istorija. Došla je Promena, i sad bi trebalo da odbacimo svoj stari život i oprobamo neki novi."
     "Ja mislio da to važi samo posle propisnih obreda, kad Majka More da blagoslov", reče on s osmehom.
     Džeruša uzvi obrve. "'Ajde nemoj mi pričat' da veruješ u to..."
     "A ni ti meni da veruješ."
     Slegnula je ramenima. "Promenile su se stvari, hteli mi to ili ne - zar ne?" Pogledala ga je procenjivački. "Svi su se plašili, na nekom nivou, da će povratak Hegiške značiti da ćemo mi opet biti smrvljeni njenom čizmom."
     Mi. Usta mu se trgnuše: jasno je čuo da je svrstala sebe uz Tijamatovce. A zašto ne bi? Ovde je provela najveći deo svog života. Novosklon, njena rodna planeta, mora biti da je sada za nju samo uspomena. Posmatrao je svoju čizmu koju je prebacio preko kolena. "Hegiškina noga je i sad teška. Ja pokušavam da utičem da ta noga ne gazi prejako, na pogrešna mesta, prečesto. U stvari, zato sam te i pozvao. Želim da se konsultujem s nekim ko dobro poznaje Tijamat, ali ima i sluha za hegemonijsku tačku gledišta. Nekog u koga se svakako mogu pouzdati. Hteo bih da znam kakvo je raspoloženje u Karbanklu; kakvi su efekti našeg prisustva, dobri ili loši. I, šta bih ja mogao učiniti da budu bolji..."
     Već skoro pola standardne godine Hegemonisti su bili na Tijamatu, a zahtevi koji su podrazumevali Gundalinuovo vreme i njegovu pažnju bili su i sad beskrajna lavina. Ipak, njegovi ljudi su dobro odmakli u ponovnom uspostavljanju svojih baza za delovanje, zato što je veliki deo njihove nekadašnje tehnike ostao netaknut - a to se dogodilo zato što ova Letnja Kraljica, za razliku od svih ostalih, nije naredila da se sve pobaca u okean. Na mnogim sačuvanim aparatima Hegemonisti su morali da zamene samo mikroprocesore uništene namernim udarom elektromagnetskih talasa pri Odlasku.
     To je, opet, značilo da proporcionalno više opreme, koju donose, može biti usmereno na udobnost njihovog života, tako da su u tom pogledu prolazili čak i bolje nego što su bili navikli na Karemofu. Utoliko se podizao moral njegovim službenicima i savetnicima. Gundalinu je bio siguran da ta okolnost pomaže njegovim argumentima kojima se zalagao da Hegemonija dozvoli nastavak tehnološkog progresa postignutog u njihovom odsustvu; ubeđivao je svoje kolege da će na taj način ne samo biti stvorena dobra volja kod stanovništva, nego da će se postići i određeni ekonomski rezultati, zato što će svi hegemonijski planovi da se ostvaruju brže.
     "Ja se ovde bavim vrlo osetljivim hodanjem po žici. Biće od vitalnog značaja da zadržimo, u najvećoj mogućoj meri, dobru volju i saradnju obeju strana." Ako to uopšte bude moguće.
     "Zasad ide dobro", reče Geja Džeruša. "Luna... Kraljica, i većina Tijamatovaca zadovoljni su, zato što vi niste poništili dosadašnje rezultate njihovog truda. Ali stvari su bile jednostavne i zato što je broj stranaca do danas mali. Postaće komplikovanije čim otvorite Tijamat. Kada nameravate da dozvolite da civili, po svojoj volji, opet putuju na Tijamat? Kad će se podići ustave i pustiti poplava trgovine i veza?"
     Obrisao je ruke o sunđer kraj tanjira. "Pošto smo isprednjačili u odnosu na planirane rokove, nameravam da pustim jedan manji broj već sledećeg meseca. Taj tok ćemo proširivati, ali postepeno, radi stabilnosti. Želim da elemente iz podzemlja držim van Tijamata, dokle god bude moguće. Ne bih voleo da Karbankl opet bude ono što je bio - zgodno svratište za sav šljam ove galaksije."
     "A, to je uglavnom bilo po Ariškinoj volji", reče Džeruša. Naže se napred. "Ona je puštala gangstere da se šire pod okriljem njene 'nezavisne' vladavine, da mi policajci ne bismo mogli da ih dohvatimo. Zato što je uživala da gleda kako se plavci grče. Taj problem nećeš imati s ovom novom kraljicom."
     Klimnuo je glavom, zatim u nekoliko gutljaja popio čašu soka. Iznenadio ga je prodorni, dobro znani ukus jedne vrste voća koju nije okusio već više od deset godina. "Znam da je tako, bogovima hvala. Ali postoje i druge putanje za sticanje uticaja i vlasti, pa i kad te država ne dočekuje raširenih ruku... a ti to znaš jednako dobro kao ja, i bolje nego Kraljica." A postoje putevi i načini o kojima čak ni Geja Džeruša nikada nije ni sanjala. On opet diže pogled. "Želim da na minimum svedem onaj kulturni šok koji ćemo imati kada pristup robi široke potrošnje bude lak, i kad počne prava grabljivost..."
     "Je l' ti to o Tijamatu govoriš, ili o nekom drugom?"
     "O svakome - pa i o Tijamatovcima. To je drugi razlog zbog koga sam hteo da se vidimo danas. Da te pitam da li bi pristala da budeš moj glavni inspektor."
     Džeruša se ispravi u stolici zureći u njega s nevericom. "Pitaš ozbiljno?" Nasmeja se. "Dabome da pitaš ozbiljno. Ne bi ti mene pitao tako nešto samo iz zabave. Ali, zašto?"
     "Zbog svih ovih stvari o kojima smo razgovarali", reče on. "Imamo dugu zajedničku prošlost, ti i ja. Znam kako stojimo, jedno s drugim." Osmehnuo se na tren. "Ti se nikad ne bi plašila da mi stvar sručiš u lice... Previše imam ljudi koje slabo poznajem i onih koji ne bi bili tu da sam mogao ja da biram ekipu. A potrebno mi je da budu oko mene ljudi - da kažem, da mi čuvaju leđa - ljudi u koje mogu imati poverenja, i na njih se osloniti, da bi sve ovo uspelo." Da bih ja opstao. "Treba mi ona vrsta pomoći koju samo od tebe mogu dobiti. Ova policijska jedinica nema iskustva u radu sa tijamatskim društvom. Imam poverenja u Vanua, mog komandanta policije, život bih dao u njegove ruke; radio je godinama sa mnom. Ali on još ne poznaje Tijamat... I, iskreno rečeno, podseća me na mene." Osmehnuo se tužno; sećao se svog službovanja u policiji na Tijamatu... koliko vremena mu je trebalo da nauči lekcije ove planete.
     Džeruša klimnu glavom, i on vide da je razumela. "Srela sam se ja s njim nekoliko puta", reče. "Videla sam tu sličnost."
     "Onda ti je jasno zašto bi bila od neprocenjive koristi, ne samo policiji nego i njemu."
     Naslonila se na stolicu. Ćutala je nekoliko dugih trenutaka. "Jesi li razgovarao o ovome s njim?"
     Gundalinu klimnu glavom.
     "Šta on kaže?"
     "On je protiv", reče Gundalinu, ne krijući istinu.
     "A kako misliš da će policajci tolerisati da im bude nametnuta žena - i to odmetnica: izdajnica ništa manje nego glavni inspektor?"
     "Jesi li odmetnica ili si policijski komandant u penziji, sa mnogo godina neprocenjivo vrednog iskustva u službi van svoje planete?... Jesam li ja neuspeli samoubica ili heroj Hegemonije? Sve zavisi kako zavrtiš stvari, Džeruša." Polako se osmehnuo, slegnuo ramenima. Gledala ga je s blagom nevericom. "A to što si žensko: Karemovci će ti manje zujati zbog toga nego tvoji 'Tiće'. U ovoj policijskoj jedinici ima nekoliko žena, a ja se nadam da ću vremenom regrutovati još nekoliko."
     Pogledala je dole, grickajući usnu, razmišljajući.
     "Nikad nisi bila od onih koji uzmiču pred izazovom." Pritiskao ju je, gonjen hitnom potrebom da dobije njenu podršku.
     "To je tačno", reče ona. U njenom izrazu lica pojavilo se nešto od onog čelika koji je zapamtio. Video je da su ove misli oživele njene oči. Ali ona opet obori pogled i odmahnu glavom. "Ne mogu. Hvala ti za ponudu, Bi-Zi. Ali, ja to ne mogu da radim."
     "Što?" pitao je, gotovo se izbezumivši; malo je nedostajalo pa da tu reč vikne. "Zašto ne?"
     "Zato što sam potrebna Kraljici. Njoj sam potrebna... iz istih razloga iz kojih bi ti hteo da radim za tebe. Ne mogu biti lojalna oboma. Ne možeš se pouzdati u osobu sa podeljenom lojalnošću."
     Nagnuo se napred, a šake je spleo između kolena i stegao. "Radi za mene, Džeruša..." izgovarao je svaku reč tonom svečane zakletve, "...nećeš morati da deliš svoju vernost."
     Zurila je nekoliko sekundi u njega; on za to vreme uvide, sa zadovoljstvom, da taj angažman nije samo njemu potreban, nego i njoj. "Bokce ti..." progunđa ona. "Daj da ja prespavam s time, Bi-Zi. Ne mogu da prihvatim tako nešto ako nemam dovoljno vremena da razmislim."
     "Uzmi vremena koliko god ti drago." Klimnuo je glavom. Napetost u njegovim plećima je popuštala. "Samo mi reci da tu ideju nećeš odbaciti unapred."
     "Neću", reče ona, ustajući. "To neću."
     "Da li ćeš razgovarati sa ... Kraljicom?" Jedva se suzdržao da ne upotrebi ime Luna. Ustade i on.
     "Pa, verovatno." Pogledala ga je radoznalo.
     "Reci joj, u moje ime, da sam izdejstvovao da moj narod prihvati privremeni moratorijum na lov na mere, dok ne obavimo dalje studije. Ne znam koliko dugo će to moći da se održi. Centralni koordinacioni komitet, na Karemofu, užasno me napada zbog toga; reci joj da sam učinio najbolje što sam za sada mogao."
     "Biće joj drago da to čuje. I meni je. Hvala ti. Znam pod kakvim si pritiscima; bogove mu, sigurno je još gore sad kad oni iz centra mogu da se mešaju tako reći odmah, bez vremenskih zadrški. Znam koliko im je stalo do 'vode života'; znam koliko je teško sprečiti ih da uzmu ono što žele. Znam ... jer sam, jednom, i sama pokušala."
     Načinio je grimasu. "Kamo sreće da to i Kraljica shvati. Ona je navaljivala da se sprovedu brze promene ali u isto vreme i da se uvede zabrana lova na mere, pri svakom našem susretu u Palati... navaljivala je previše. Pokušavao sam da je navedem da uvidi da se te stvari moraju raditi korak po korak; Tijamat mora dostići određeni nivo tehnološke osposobljenosti pa tek onda može dobiti punu ravnopravnost s ostalim svetovima Hegemonije. Promena tek onako, samo radi promene, svima bi donela više štete nego koristi. Osim toga, Hegiška ne voli trgovinu u fazonu 'nešto za ništa', koju, uostalom, ne voli ni Tijamat."
     "Razume ona to", reče Džeruša. "Ali takođe razume da je Hegiška došla ovamo s uverenjem da je njen narod varvarski - a to nije istina. Voljna je da pravi kompromise, i da se, u pogledu svojih zahteva, sreće sa Hegemonijom na pola puta, pod uslovom da i Hegiška ima volje da se s njom tako susreće. Jedino želi da bude sigurna da Hegiška razume da njena tačka gledišta nije ista kao njihova. Kad je reč o Tijamatu, Hedža je uvek imala stav 'što je moje, to je moje, a o onome što je tvoje može se pregovarati'..."
     "Ja ulažem najprokletiji mogući napor", reče on, malo nestrpljivo. "Kraljica mora da pazi šta radi. Kamo sreće kad bi ... kad bismo samo mogli..." On skrenu pogled. "Do vragova", šapnu. Prokletstvo. Prokletstvo.
     "Znam, Bi-Zi", reče Geja Džeruša, s naglim razumevanjem u očima. "To isto bi i ona želela." Osmehnu se. "Kao i svi mi, valjda."
     Oborio je pogled pa, posle nekog vremena, ipak pogledao nju. "Ima na Karemofu jedna stara poslovica: 'Tuga je golema kad u životu ne dobiješ ono što ti srce želi, i druga isto tolika, kad dobiješ'."
     Nasmejala se tiho. "Na Novosklonu, ili Njuhejvenu kako ga još zovu, kad hoćeš da baciš prokletstvo na nekoga, možeš reći: 'Dabogda dobio sve što si hteo; dabogda te zapazili ljudi na visokim položajima; i dabogda živeo u interesantnim vremenima'."
     Osmehnuo se, i osetio olakšanje zato što, bar, nije izgubio smisao za apsurd. "Ako je tako, ja sam beznadežan slučaj, to je jasna stvar." Pruži joj ruku. Geja se rukovala s njim, ali na ovdašnji način, tijamatovski, stezanjem i drmanjem zgloba a ne šake. "Javi mi kad odlučiš. Pozdravi Kraljicu u moje ime. I..." Zastade, gledajući, u svom duhu, lica Lunine dece. "I njenu porodicu."
     Klimnula je glavom. "Hoću", reče, smrtno ozbiljnim tonom. "Hoću, Bi-Zi."
     Gledao ju je dok je izlazila iz kancelarije. Čim su se vrata zatvorila, njegov interkom počeo je da zuji, ali ga je Gundalinu ignorisao, i slušao nešto sasvim drugo.









44. TIJAMAT: Karbankl
     "Geja Džeruša, drago mi je da si tu..."
     Džerušino lice se malo zgrčilo. Kraljica se bila okrenula ka njoj, sa osmehom i dignutim rukama. Džeruša klimnu glavom i pokuša da odgovori osmehom, dok je Luna pokretom ruke pokazivala prema kompjuterskom ekranu koji je, krcat podacima, ležao kao magična barica u površini radnog stola/terminala iza nje. "Celo popodne radim na ovome, a sad je najednom počelo da odbija sve moje komande. Govorim da sam ja Kraljica, međutim to njega ne impresionira." Nasmejala se, vedro ali i sa zgražanjem. "A svi fajlovi za pomoć su na sandiju."
     Džeruša se nagnula pored nje i osmotrila ekran. "Ja sandi ne pamtim dovoljno ni da nađem put do WC-a, a kamoli da čačkam po mozgu nekog računara." Pisani sandi bio je ideografski, i nije imao nikakve sličnosti sa govornim. "A nikad ga i nisam znala dobro... Jesu ti podaci spremljeni bezbedno?" Luna klimnu glavom. "Onda ga jednostavno ugasi, i počni iz početka; to jeste dosadno ali meni uvek uspe."
     Luna ju je pogledala blago užasnuto, ali je slegnula ramenima i klimnula glavom. Pred Džerušinim očima, postupila je po tom savetu.
     "A-haaa... Ovo je bolje. Ej, hvala..." Luna se okrete u obrtnom mekanom sedištu i zavali na naslon. "Jesi li iskrsla samo zahvaljujući tvom natprirodnom osećanju za pravi trenutak, ili si htela o nečemu da razgovaramo?" Pogled tih očiju navede Geju Džerušu da se odjednom zapita nema li Kraljica natprirodno osećanje za istinu.
     "Pa, hmm... da, ima nešto." Sela je u susedno takvo sedište, na uglu radnog stola. Posmatrala je svoje ruke - izborane, sa sve krupnijim zglavcima prstiju, i sa žuljevima koji, posle tolikih godina, kao da su postali deo njenog bića.
     "Kako ti ide, u poslednje vreme?" upita Luna blagim tonom. "Da li ti je život bez Miroea postao lakši otkad se Hegiška vratila, ili teži?"
     Džeruša je pogleda, shvatajući da njih dve zapravo nisu imale, već nedeljama, vremena da ovako porazgovaraju, kao dva ljudska bića; nisu uspele da ga ukradu, da bude njihovo privatno vreme. "I lakše i teže, rekla bih."
     "Da." Lunine oči postadoše daleke, kao da su joj se misli rasule na vetru. "To bi, zaista, i bila istina... I lakše, i teže." Uvrnula je dugi pramen blede kose između prstiju, počela ga rasejano vezivati u čvor i razvezivati. "Prisutnost Hegemonije dala je svim stvarima na Tijamatu dvostruku snagu." Bacila je pogled na terminal, deo sistema koji je ležao inertan i neupotrebljiv tokom cele njene vladavine - sve dosad. Luna je tek pre nekoliko nedelja stekla kakvu-takvu kompjutersku pismenost: ta istina bila je, i sad, Džeruši gotovo neverovatna. "Dvostruku snagu, a i dvosmislenost..."
     U tim rečima Džeruša vide B. Z. Gundalinua, kao sliku u ogledalu. "Treba da popričaš sa Bi-Zijem, Luno."
     "Popričala sam", reče Luna. "Ja se s njim viđam nekoliko puta nedeljno..." Njen ukočeni pogled se slomi. "Ali ne sama. Ne mogu, Džeruša..."
     "A šta misliš da bi on, kao, uradio?" reče Džeruša uzvijajući obrve.
     "Stvar je u onome što bih mogla ja uraditi." Luna porumene. "Kad ga gledam, kad govori... Mislila sam da sam sa godinama postala imuna na ta osećanja... otupela. Da sam posle svega onoga što smo Ukres i ja ... izgubili ... došla dotle da od života uistinu želim samo još jedno, a to je da konačno, jednog dana, budem ostavljena na miru. Da imam mir..." Odmahnu glavom. "Ja Bi-Zija praktično nisam ni poznavala, Dže... u ono vreme. Pre mnogo godina. A sad, kad ga gledam, želim ga..." Stisla je pesnice. "Ne razumem to. Čak ne znam da li je uzrok toga na mojoj, ili na njegovoj strani. Ali, nemam dovoljno pouzdanja u sebe da..." Njen glas utihnu i nestade.
     "To je najneverovatnija stvar koju sam od tebe čula za poslednjih dvadesetak godina", reče Džeruša. "Duguješ mu to, da se s njim sretneš nasamo. Morate porazgovarati. O deci." Lunino lice se stisnu poricanjem. "Misliš da on ne zna. E, pa, zna..."
     Luna je naglo salete pogledom. "Ti si bila kod njega, je l' tako?"
     Geja Džeruša klimnu glavom.
     "Kako je on...?"
     "Do dupeta je potonuo u administraciju. Ali, ne vidim da se on zbog toga kaje. Zasad."
     "O čemu si pričala s njim?" Lunin izraz lica se naglo promeni. "Džeruša, da ne misliš ti da odeš s Tijamata?"
     "Ne." Džeruša zamalo da se nasmeje: to pitanje je bilo tako daleko od onog što je imala na umu. "Ne mislim... Nego je on tražio da se vidimo." Udahnula je duboko. "Ponudio mi je zaposlenje, Luno. Da budem glavni inspektor."
     Luna je netremice zurila u nju, tiho prebirajući po mislima. "Pa, onda, radićeš za Hegemoniju, je li to...?"
     Opet za Hegemoniju. Džeruša je čula kako zaista glasi pitanje koje joj se ovde postavljalo. Pitanje koje je očekivala. Kad je, u ranijim vremenima, radila za Hegemioniju, bila je neprijatelj ove planete, mada sama nije sagledavala stvari na taj način. "Radiću za Bi-Zija", odgovori ona.
     "A tvoj položaj upravnice pandura, kod mene?"
     "Ako bih pristala da budem glavni inspektor, našlo bi se nekoliko ljudi u koje imam poverenja da preuzmu moj položaj. Pogledaću da se to sredi valjano."
     "Znači odlučila si se?"
     Malo je nedostajalo da odrečno odmahne glavom. Oklevala je, shvatala da se, uistinu, jeste odlučila. "Mislim da ću tamo biti od veće koristi", reče lagano, "svima nama. Poznajem obe strane. Bi-Ziju je potrebno da iza sebe ima ljude sa iskustvom te vrste... Potreban mu je neko ko će mu čuvati leđa."
     "A ko će onda meni da čuva leđa?" progunđa Luna pomalo tužno.
     "Bi-Zi." Džeruša se osmehnu. "On, i ja, zajedno." Opet pogleda svoje šake, i prestade se osmehivati. "Luno, od Miroeve smrti pa sve do danas imala sam osećaj da moj život tone u istu, utabanu putanju, sve dublje i dublje. Nije mi dovoljno sve ovo što jesam, imam, i radim... Mislim da mi treba ovo, treba mi taj izazov, te glavobolje, konfrontacije, problemi - treba mi jedan dobar jak udar kulturnog šoka da bi se moj život opet pokrenuo." Bacila je pogled ka terminalu koji je iza Kraljice i sad čekao poput netremičnog oka. "Osim toga, eto, i posle dvadeset godina nedostaje mi akcija."
     Luna klimnu glavom, stiskajući usne. Džeruša vide u njenim očima razumevanje; ali, i dubina razočaranja i gubitka.
     "Samo će površina stvari biti drukčija", reče ona, ali ne baš sigurna koga zapravo hoće da umiri. "Svi smo mi na istoj strani, stremimo istom cilju. I uvek ćemo."
     Luna Svetlohodna se okrete da pogleda u varljivo toplo i svetlo terminalsko oko. "Jedino što uvek ostaje isto", reče ona, "jeste promena."









45. TIJAMAT: Karbankl
     "Poranio si, sudijo Gundalinu", reče slepa žena.
     Gundalinu je stao, sasvim zbunjen. Bio je tek zakoračio kroz vrata sa mnoštvom ukrasa u vidu školjki, koja su vodila u dvoranu za sastanke, u kraljevskoj Palati. Za velikim okruglim stolom u sredini sale sedela je samo ta jedna osoba. Sudba Rejvenglas Zimska, predsednica Sibilskog koledža. Njen pogled "sa spuštenim roletnama" bio je uperen u njega, u njegovu pojavu, ali ne baš u njegove oči. Nije bilo nikog da je obavesti ko je ušao u salu. "Kako znaš da sam ja?" reče on, radoznao. Pođe ka njoj.
     "Imaš veoma prepoznatljiv način hoda", reče ona smeškajući se. Ostade na tome.
     "A-ha." Ironično se osmehnuo, nadajući se da će ona čuti taj osmeh u njegovom glasu. Stao je pred nju, i umesto da sedne, prekrstio je ruke i naslonio se njima na visok, tvrd naslon jedne stolice. "Pa i ti si nešto poranila, Sudbo Rejvenglas." Nije znao gde da se zaustavi kad je gledao u njeno lice; nije bio sviknut razgovoru sa slepima. Od toga ga je hvatala trema.
     Klimnula je glavom. "Jesam. Tor me je istovarila ovde i produžila na sastanak neke poslovne asocijacije." Nagnula je glavu na jednu stranu. "Ali ti nisi stigao rano, i sam, zato da bi se sreo sa mnom", nastavila je, sa čudnom blagošću.
     "Nisam", progunđa on, bacajući poglede po praznoj dvorani i njenih nekoliko vrata. "Nego, 'ajde ti meni da kažeš", nastavi on, menjajući temu, "kako se desilo da ti budeš sibilka, usred sredine Karbankla, u ono vreme? I kako si to sačuvala u tajnosti?"
     "Zarazio me jedan, u Noći-pod-maskama, na Festivalu, pre mnogo godina." Prstima je nemirno šetala po gornjoj površini stola, pred sobom.
     Bogovi. Razmotrio je šta to znači. "Slučajno?"
     "Ne." Njene oči bez vida se podigoše, ovog puta pravo u njegove, sa tačnošću koja je kod njega izazvala nervozu. "Nije bilo slučajno. Zašto pitaš, predsedniče Vrhovnog suda?"
     Seo je polako, pored nje. "Nešto veoma slično tome desilo se ... meni", reče on, ne odgovarajući stvarno na njeno pitanje.
     "Znači, sibil si i ti...?"
     "Pa da", reče on, iznenađen, shvatajući da ona nije mogla videti njegov okačeni trokraki privezak i tetovažu ispod grla; zatim ponovo iznenađen saznanjem da se niko nije dosetio da Sudbi kaže tako nešto.
     "Je l' te isprepadalo, kad se desilo?" upita ona.
     "Pa, da", reče on opet. "Tad sam mislio da sam pošizio."
     Ispustila je mali zvuk saosećanja i pognula glavu.
     "I, šta, neki stranac te inficirao?" reče on.
     Klimnula je glavom. "Mislim da je bio stranac. Ali tvrdio je da je letnjak... To što mi se desilo zadržala sam u tajnosti, godinama, jer sam se plašila šta će da mi urade ako me uhvate, ako me izbace iz grada."
     Gundalinu stisnu usne pitajući se kakav bi motiv mogao imati neki muškarac, sibil, da namerno zarazi jednu ženu sibilskim virusom a onda da je napusti, u gradu gde svi mrze sibile i boje ih se. "Znači, transfer nisi koristila nijednom, sve dok ti L... nova Kraljica nije rekla istinu?"
     "Koristila sam."
     On, iznenađen, diže pogled. "Kako...?"
     "Bilo je ljudi koji su, ponekad, dolazili kod mene da mi postave pitanje. Ne znam kako su uspevali da me nađu. Uvek stranci, a nijedan me nije provalio kod vlasti. Prepoznavala sam ih uvek po tome što su govorili da su 'stranci daleko od svog doma' i rukovali se sa mnom na taj njihov način."
     "Način?" Gundalinu se ukrutio. "Misliš... ovako?" Pružio je ruku, dohvatio Sudbinu šaku i prstma načinio tajni znak Kartografa na njenom dlanu.
     Njena šaka se istrgla iz njegovog zahvata. "Jest! Otkud znaš?"
     "Postoji jedan tajni red, organizacija, koji radi na tome da poboljša stvari u Hegemoniji, ali i u drugim delovima Imperije... Stare."
     "A ti si učlanjen u to?"
     "Jesam."
     "A oni rade za šire dobro...?"
     "Da", reče on, sada sa manje pouzdanja.
     "Na taj način što prenose sibilsku zarazu osobama koje to ne slute, i ne žele?"
     "Ne." Načinio je grimasu. "Mora biti da je postojao neki stravično važan razlog, ako je neki sibil to napravio... Žao mi je", reče on, neprimereno.
     "Jesu i tebi to napravili?" pitala je, posle dugog ćutanja.
     "Nisu." Udahnuo je duboko, izdahnuo šumno. "Za ono što se meni desilo, nije bilo nikakvog razloga." Ipak, da mu se nije desilo, nikad ne bi saznao tajnu Vatrenog jezera, nikad doneo zvezdani pogon odatle... Žena koja se zvala Pesma bila je luda, od sibilskog virusa poludela. Ali njena majka, Han, koja ga je molila da nađe Pesmu, bila je članica Kartografa. Da li je, možda, bila na mnogo višem nivou u toj organizaciji nego što je on tad slutio? Da ipak ne postoji jedan skriveni obrazac u prividnoj nasumičnosti njegovog života, usmeren na to da on konačno dospe nazad na Tijamat? Mogao bi poludeti od silnih sumnji, ako dozvoli sebi da razmišlja o svim tim mogućnostima... "Dogodilo se to slučajno."
     Njeno čelo se malo naboralo, kao njegov glas nije bio dovoljno ubedljiv. Ali, samo reče: "Drago mi je što si mi ovo rekao. Uvek sam želela da verujem da postoji neki smisao u ovome što mi se dogodilo. Znala sam samo ono što letnjaci pričaju o svojim sibilama, i ono što zimci govore o sibilstvu; ništa drugo, dugi niz godina. Ipak, netijamatovci su dolazili kod mene. Ponekad se dešavalo da budem pozvana u transfer, s one, druge strane; bila sam, godinama, jedina sibila koja je mogla putem transfera odgovarati na pitanja o Karbanklu. Uvek sam želela da verujem da je ono što sam postala uticalo na događaje, na neki način; da je važno..."
     "Bilo je važno", reče Gundalinu. "Važnije nego što ćeš ikada pojmiti." Spusti pogled, zatim ga opet podiže ka tim očima koje su, na njenom izboranom, strpljivom licu, bile kao zamračeni prozori. "Dakle, nikada nisi videla te ljude koji su dolazili i postavljali ti pitanja?" Zapitao se da li je to i bila namera Kartografa.
     "A, ne, videla sam ja njih - na izvestan način. Tad nisam bila sasvim slepa, imala sam jednu optičku senzornu traku, uvoznu, koju sam nosila oko glave. Davala mi je dovoljno vida da se bavim svojim zanatom. Pravila sam maske; napravila sam i masku Letnje Kraljice, za poslednji Festival promene."
     "To pamtim", reče on. Ali pamtio je kao san. Luna je bila došla kod njega, u bolnicu, gde je ležao u krevetu, u delirijumu. U naručju je nosila masku Leta, da bi mu stavila do znanja da je pobedila... On trepnu i opet izoštri pogled na sadašnjicu. "Ostala si bez tog pomagala kad smo mi, na odlasku, pokvarili svu ostavljenu elektronsku opremu."
     Klimnula je glavom.
     "Potrudiću se da ti budu dostavljeni novi senzori, što pre bude moguće."
     "Hvala", reče ona tiho, iznenađena.
     Klimnuo je glavom, pa tek onda shvatio da je ona taj pokret ne vidi. Dotače njenu šaku, načini određeni znak prstima.
     Osmehnula se; u trenutku kad je hteo da povuče šaku, ona je uhvati. "Je l' mogu da te pipnem po licu?" upita.
     Razumevanje je odmah preovladalo na njegovom licu, potisnuvši iznenađenje. Onda je podizao šaku i vodio njene prste sve dok nisu našli njegov obraz.

     Luna je, kroz skriveni prozor, gledala te dve prilike koje su sedela jedna uz drugu u sali za sastanke. Videla je kako Sudbini prsti opipavanjem stvaraju mapu lica čoveka koji je pod tim dodirima sedeo savršeno nepomično; Sudba je, rukama umetnice, nalazila njegov portret i davala ga svom umu da ga zapamti.
     Luna stisnu šake, koje su upravo zaustile da joj izgovore priču o dodiru njegove kože, o blagom ali željnom dodiru njegovih usana na njenom dlanu, zatim na njenim usnama, pa... Osetivši da je sva pocrvenela poče se okretati od tajnog prozora, ljuta na telo što je izdaje ovim bockanjem, ovom erotičnom vrelinom svuda, uzbuđenjem koje svira kao srebrna muzika kroz njene živce - ljuta zbog same činjenice da je uopšte došla u ovu tajnu sobicu, da stoji iza jednosmernog prozora, čeka, vreba kad će ugledati to lice...
     Ovo je bila jedna od Arijenrodinih tajni. Gledano iz sale, činilo se da je na ovom zidu samo neki uvozni mural. Kraljica Arijenrod je imala, svuda u palati, svoja uporišta za špijuniranje, tako da je mogla da gleda koga god, i kad god je htela. To je bio jedan od njenih trikova: sakrivati se na ovaj način, živeti u laži, biti izdajnica i sebe i posmatrane osobe.
     Ali... Opet se okrete prozoru. Bilo je neodoljivo. Oseća potrebu da ga gleda, i da to traje... Ne bi mogla dokraja da održi svoju javnu masku smirene ravnodušnosti ako ne bi prvo provela neko vreme zureći u njega iz potaje. A on je na ovaj sastanak jutros došao baš rano, bez ikoga od svojih ljudi; došao je čak pre nego što je trebalo da dođe iko iz njene ekipe. Poranio... a ona je bila sigurna da zna zbog čega. Tražio je nekoga, ali ne Sudbu Rejvenglas...
     Još troje ljudi uđe u sobu, sve troje članovi njenog Saveta. Sudba i Gundalinu okrenuše se na tu stranu. Više nije mogla da gleda njegovo lice. Pritisnula je šaku na prozor pitajući se još koliko će vremena morati da protekne dok u njoj zgasne ova ubadajuća neophodnost, ova očajnička potreba da ga bar vidi. Nikada nije pomišljala da će se osećati ovako; ne posle tolikih godina. Ali, kad ga je, pre nekoliko meseci, videla ponovo - i shvatila da je svaki dan, tokom svih dugih godina njihove rastavljenosti, videla njegovo lice - u licu njenog sina... njegovog sina...
     Ugrizla se za usne. Da li je iz tog razloga on bio u njenim mislima tako često, tako dugo? Ili zaista samo zbog uspomene na onu jednu noć koju su proveli zajedno? Možda je bila opsednuta tim svojim osećanjima prema njemu samo zato što ih nije mogla jasno razdvojiti, sad kad se vratio. Ali: u ime njenog braka, u ime njene budućnosti, i njenog sveta, ona ne sme popustiti ... i u ime same sebe, takođe. Nikada ne sme ostati s njim nasamo, sve dok ne dođe dan kad će njene emocije biti sasvim pod kontrolom...
     Okrenula se od prozora; čarolija je bila razbijena jer sad su na sastanak, u dvoranu iza prozora, ulazili još neki ljudi, i to stranci. Ona se okrete da iziđe tajnim prolazom, i stade kao ukopana, jer na putu joj se isprečio njen muž. "Ukrese..."
     Njegov pogled prolete pored nje, ka onome što se videlo kroz prozor; tamo se zadrža, tokom jednog trenutka bez kraja, pa se vrati na njeno lice. Osetila je da pod tim njegovim pogledom crveni; nije nikako mogla progovoriti, odgovoriti na optužbu u njegovim očima, jer nije mogao skrpiti nikakav, baš nikakav izgovor da objasni šta je ovde radila. Istina je bila toliko jasna.
     "Zašto se mlatiti s ovim?" reče on zgađeno. "Uzmi ga, nek ti bude ljubavnik, ako posle dvadeset godina još uvek nalaziš da je toliko neodoljiv."
     "Neću ja njega..."
     "Nego šta hoćeš? Nema se utisak da hoćeš mene." Šakom se udario u prsa, jako. "Ja dvadeset godina pokušavam da ponovo osvojim tebe, tvoju ljubav, tvoje poštovanje; trčkam za tobom, moljakam te za svaki dodir, za svaki mali dokaz da još osećaš nešto. A ti se sve to vreme samo sve više udaljavaš od mene... Sve to vreme bila si zatreskana u jednu uspomenu. Uvek sam podozrevao da je to. Ali mogao sam da živim s tim dokle god je on ostajao samo uspomena..." Trgao je glavom ka prozoru. "S ovim ne mogu. Da gledam ovoga. I kako ti bleneš u njega. Vidim istinu: čak ni Arijel ni Tamis nisu moji. Njegovi su!"
     Okrenuo joj je leđa, a ona oseti da joj se lice grči od bola. "Nije istina. Oduvek su bili tvoja deca! A ja tvoja žena. Volim tebe..."
     Okrenuo se opet ka njoj, ali sad su mu oči gorele. "Misliš da sam slep? Glup? Nisu to moja deca! A ti nisi moja žena - ne u ma kom smislu te reči koji išta znači." Njegov gnev se preobrati u pepeo. "Ne mogu to da podnesem. Radi šta bilo... samo me više ne laži u vezi s ovim stvarima." Okrete se i ode ne osvrnuvši se.
     Stajala je sama, nemoćna da se pokrene, kao okamenjena, sve dok ne utihnuše zvuci njegovih koraka.
     Najzad se pokrenula, dugo, drhtavo udahnula. Prenela je pogled s praznog hodničića na tajni prozor; videla je tamo lica koja gledaju otprilike prema njoj, kao da mogu da je vide. Uvide da su zvuci svađe prošli kroz tu prepreku, probili se u dvoranu. Međutim lica su se već okretala u drugim pravcima, a izrazi na njima bili su neodređeni. Ona se zapita koliko su zapravo čuli.
     Stegla je pesnice do grča jako; opustila ih, a prsti su bili beli i hladni. Pošla je iz skrovišta. Uskoro uđe u dvoranu, gde ju je sada čekalo dvanaestak ljudi. Trebalo je da počne sastanak koji će oblikovati budućnost njenog sveta. Vide Gundalinuov pogled na sebi; odupre se želji da mu pogleda u oči. Pomisli: kako da prođe kroz sledeći sat, sledeći dan; gde da nađe snagu potrebnu da bude kraljica a ne žena. U mislim dočara sebi onu masku Letnje Kraljice koju je Sudba Rejvenglas spustila preko njene glave jednog sudbonosnog dana, pre pola života. Poče graditi tu sliku, tu vedru smirenost, poče to nanositi preko svojih crta lica, ne zaustavljajući se, hodajući ka zastupnicima starog i novog koji su je iščekivali.









46. TIJAMAT: Karbankl
     "Joooj, Torice, ovo je nemerljivo! Pa ja ne mogu da veeeerujem..." Arijel Svetlohodna je ovila svoje gipko, vitko obličje oko prozirne gornje površine stola, zagledala se u dubine ispod. Zveketala je pri pokretima jer je na sebi imala triko čvrsto pripijen uz telo, prekriven malenim srebrnim pločama. "Je l' tvoj klub tačno ovako izgledao pre Promene...?" Glasovi njenih prijatelja, oko nje, bili su pesma oduševljenja. Bila je noć otvaranja kluba/salona zabave "Kod Zvezdošetne", prvog noćnog lokala netijamatovskog stila sa igrama na sreću i drugim igrama, koji se otvarao, ili ponovno otvarao, u Lavirintu.
     Tor je već neko vreme kupovala, gde god ih je mogla naći, ostatke tehnologije za takve klubove. Kupovala je i aparate koji su predugo bili upotrebljavani ili zloupotrebljavani, ili sahranjeni u nekom magacinu negde u gradu; dala je da se svi poprave, njihova izgorela unutrašnjost zameni novim, sada raspoloživim mikroprocesorskim delovima. Sa Kraljičinim blagoslovom, registrovala je firmu prva, pre svih onih inostranih preduzetnika koji su svakodnevno opsedali kapije Palate i kapije u Plavoj uličici, zasipali zahtevima da počnu popunjavati poluprazne građevine Lavirinta svojim trgovinskim radnjama i salonima zabave. Novi vrhovni sudija je čvrstom rukom obuzdavao taj priliv stranaca i njihovih tehno-igrarija, promene koje su Tijamaćani čekali sa, reklo bi se, jednakom merom priželjkivanja i zaziranja. Zasad su dozvole davane mnogo više trgovcima i zanatlijama nego onima manje korisnih profesija.
     Arijel je osećala samo oduševljenje i strahopoštovanje, i nije joj bilo jasno kako iko, pa i njena majka, može imati ma kakva druga osećanja prema zasenjujućim mogućnostima njihovog grada koji se sav menjao. Ona je ceo život provela gladujući baš za tim čudesima, ali tek kad su se stvarno počela pojavljivati, shvatila je za čim je zapravo gladovala.
     "Baš mi drago što ti se dopada, slađana", reče Tor pružajući se preko stola i tapšući Arijelu po obrazu, sa naklonošću, šakom u rukavici na kojoj je bilo mnogo dragulja. "Uživaj, večeras je sve na račun firme, za tebe i tvoje društvo. Ali ovo 'e samo bleda imitacija onog kako je moj stari lokal izgledao. Al sad je moj... Čekaj samo dok tehnologija stvarno poteče - ima oči da ti ispadnu kad vidiš kako će da izgleda. Lavirintuška! Bokce ti, ni sanjala nisam da ću doživeti da vidim kako oživljava još jednom!" Zatresla je glavom. Njena kosa, sa mnogo sedih vlasi, zaiskrila je ispod srebrne mrežice.
     Arijel ju je pogledala, obuzeta divljenjem druge vrste: nikada ranije, činilo joj se, nije stvarno videla Tor Zvezdošetnu, iako je poznaje već celu večnost... Tek sad je videla kakva je Tor u svom elementu, ovde gde joj je uvek i bilo mesto. Arijel se nadala da će i sama imati takvu svetlost u očima kad, posle nekog nepojmljivo dugog perioda vremena, bude jednako stara kao Tor sada.
     "Tako ti bogova, Arijel..." reče Tor, ispravljajući se brzo, dodajući piće i pribor za igru u ruke svojim prijateljima, koji su bili svud oko nje, i zureći pomalo ka Luninoj ćerki. "Šta se to dogodi sa tvojom kosom?"
     "Ja se ošišala po inostranski." Arijel mahnu glavom levo i desno, oseti ludu lakoću te kretnje, kao da joj je neki teret spao sa duše, u isto vreme kad i težina kose duge do pojasa, koju je ostavila na podu jedne tuđinske frizerske radnje, danas popodne. Ostala je kosa duga samo nekoliko santimetara, nakostrešena na sve strane kao mačje krzno. Elko Tel ju je bio izazivao da se tako ošiša ako sme; a kad je ona skupila hrabrost i učinila to, niko od ostalih u toj klapi nije se usudio da ne postupi poput nje. I tako su sad skoro sve glave, zanjihane iza nje, imale sveže ošišanu kosu, u najrazličitijim bizarnim stilovima. "Ne dopada ti se...?"
     Tor uzvi obrve, onda klimnu glavom, smeškajući se. "Mis'im da 'e savršena. Tvojoj kevi će biti odvratna."
     "Nadam se, nadam se", reče Arijel, široko iscerena. U taj osmeh uvuče se maleni grč. "Bar više ne izgledam k'o ona." Odgurnu se od stola, preko koga je dotad bila presamićena, ali ponese čašu sa sobom. Otpila je gutljaj, i konstatovala, sa zadovoljstvom i izvesnim iznenađenjem, da joj je Tor zaista dala piće u kome ima alkohola, istina malo. "E, hvala, Torić."
     Tor diže ruku, gestom kao da nije vredno pomena. Odmače se od stola, a on najednom ožive hologramskom vizijom jednog tuđinskog grada.
     Arijelin uzvik zapanjenosti izgubio se u zadivljenom žamoru onih oko nje. Stajala je između Elkoa Tela i Tilbi Etvoter, i gledala željne tuđine koji su se materijalizovali iz gomile, laktajući se da bi prošli pored njenih prijatelja, i prišli stolu da oprobaju ruku na toj novoj igri koja je za njih verovatno odavno stara igra.
     Gledala je pokušavajući da oseti kako se to radi, mrmljajući svoje primedbe, uzvikujući i pokazujući prstom, kao i drugi; a svi zajedno su, od prvog trenutka, nastojali da ne izgledaju kao da ovu igru, ili ma šta njoj nalik, vide prvi put u životu. Muzika je ispunjavala vazduh oko nje bučnim, nametljivim ritmovima, uvezenim pulsiranjem nekog drugog sveta. Pođoše, posle nekog vremena, dalje, plutajući od jednog stola do drugog, pijući ali ne mnogo. Zurili su, nenametljivo, u zaprepašćujuće varijante ljudske rase koje su ispunjavale prostor oko njih: ljudska bića svih mogućih oblika i veličina, sa kosom svih mogućih stilova i formi, oči i koža u bojama koje bi pre godinu dana, da ih je neko samo u priči pomenuo, navele Arijel da se smeje. Silno je volela ovaj vidik, ali i osećaj raznovrsnosti njime simbolisan: živi dokaz o beskonačnim životnim mogućnostima.
     "Bogiće ti tvoje." Tilbina sestra Sulark izgovorila je tu uvoznu psovku malo "drveno", iza Arijel. "Kako je moguće da iko ikad dobije dovoljno poena čak i za primirje? Ove igre su nemoguće... Pa, ni stranci ne uspevaju da dobiju." Pokaza ka jednom igraču koji je, crven u licu, krutim koracima napuštao ispreturane ruševine jednog sveta koje su ostale da trepere na njegovom stolu za igru.
     "Onaj može", reče Arijel tiho, i ćušnu Tilbu ramenom. Već neko vreme je gledala čoveka koji je, dva stola dalje, radio stvari koje su njoj bile potpuno nerazumljive, ali radio izvrsno, sudeći bar po uzvicima oduševljenja i smehu oko njega. Gomila je pratila svaki njegov pokret; Arijel, isto tako, od trenutka kad je prvi put pogledala na njegovu stranu. "Vidi dasu, Tilbika. O, sise ti Thalasine, al' bi volela da vidim i ostali deo njega, a?" Bio je dovoljno svetle kože da prođe kao Tijamatovac; ipak, bila je sigurna da je stranac, po bizarnim krivinama slika, gusto utetoviranih, koje su se pružale uz njegove gole ruke, sve do ramena. Jedva je uspevala da odvoji pogled od plamteće lepote njegovog lica, i od usmerenog, savršeno kontrolisanog plesa njegovih šaka u pljusku fantomskog zlata koje se sručivalo na njega, čak i kad je namerno pokušavala da vidi i ostale delove njegovog tela, koliko je to bilo uopšte moguće kroz pokretnu gomilu.
     "Mmmm", reče Tilbi. "Ja bi' sigurno htela."
     "Samo, ja sam ga vid'la prva", reče Arijel glasom koji nije trpeo nikakvu dalju raspravu. Povuče unazad Tilbi, koja je htela da pođe na tu stranu.
     Tilbi ljutito napući usta, a Elko Tel reče: "Pa ti si perverzna, Ari - kako moš' poželeti da tucaš takvog tipa? Vidi mu kožu. Šta misliš, da l' je rođen tako mrljav ili je to neka bolest?"
     "Ma, tetoviranje", reče ona, nestrpljivo superiorna. "Znaš. Kao sibile..."
     "Nije baš kao sibile." Iskrivio je lice.
     Arijel značajno podiže srednji prst njemu ispred lica, i pokaza, prstom, kako se nešto opušta, labavo visi.
     "Šta misliš, da l' je tetoviran svuda...?" upita Tilbi, očiju jako raširenih.
     "'Aj' utvrdimo." Arijel se progura između njih, pođe kroz gužvu. Ali tek što je prišla stolu gde je taj stranac igrao, vide da on povlači šake iz zlatne halucinacije i da se ona u vazduhu polako gasi. Međutim, Arijel stiže da se ugura tik uz njega, pre nego što je mogao ijedan korak unazad da načini; da bi to postigla, morala je da odgurne na jednu stranu momka sa noćnocrnom kožom i kosom, a na drugu stranu tipa koji je glavom jedva nešto malo nadmašivao visinu stola. Videla je iznenađenje na licima obojice, ali i potpunu dosadu u prodornom plavetnilu očiju tog igrača. Namerno se protrlja telom o njega, oblinama o njegov bok, a jednom rukom ga uhvati za mišicu. "Nauči me", reče mu tiho, pravo u lice.
     Zurio je u nju jedan trenutak s nekim izrazom koji kao da je značio neshvatanje. Držala ga je tako, pritisnutog uza sto; dodir njenog tela nije bio mnogo jak, ali je bio sugestivan.
     "Gazda...?" reče mali čovek iza njega.
     Igrač napravi oštar gest rukom, i mali zaćuta. Zatim stranac malo zanjiha glavom tamo-amo, ali to nije bilo odbijanje; osmeh koji je govorio da ovo postaje zabavno povukao je uglove njegovih usana malo nagore. Oči su mu ostale bez ikakvog izraza. "Važi", reče. Njegove ruke su se digle, obuhvatile Arijel, kliznule niz njena leđa, sve do kukova, na kojima je metal zveckao poput praporaca. Onda ju je povukao i obrnuo na takav način da se ona našla ispred njega, pritisnuta uza sto ka kome je sad bila licem okrenuta. Osećala je sad trljanje, i to ne baš diskretno, njegovog tela o njeno; zatim i pritisak njegove nagle erekcije o njenu kičmu.
     Držao je njene šake u svojima, navukao filigranske žičane mrežice preko njih, počeo dizati ruke, i svoje i njene, kao da se spremaju da sviraju na nekoj klavijaturi. Rojevi "svitaca" već su počeli da ispunjavaju njene oči. Bila je samo nejasno svesna da su se njeni prijatelji okupili uokolo i da prate, sa osećanjima koja su se kretala od uživanja do zavisti, početak igre.
     On poče prisiljavati njene šake da se kreću njegovim ritmovima. Ujedno je mrmljao objašnjenja i ohrabrenja u njeno uvo, a ona se borila da "uhvati" njegovu spontanu gracioznost pokreta. "'Ajmo", reče on blago. "Pobeda je ništa. Važan je samo čin, igranje kao takvo, tok. Pusti da te nosi kao reka..."
     Prepustila se, osetila da je nosi tok kretanja, da se njena čula prelivaju. To svetlo, ta muzika, taj topli pritisak njegovog tela na nju, s leđa: sve hrana za jednu glad u njoj. A dokaz da se i on seksualno zapalio za nju: tvrdi pritisak na njena krsta, pri dnu kičme. Tačka slatke, vrtoglave muke. Rastapala se u čulnu vrelinu i u taj tok i na kraju se sjedinila: njeni pokreti postali su njegovi, videla je njegovim očima, zlato je pljuštalo po njima oboma, a ona je osećala da dobija i dobija, čula je zapanjene uzvike gomile, aplauze i smeh, naslućivala sjajna lica svoga društva, kroz sjaj zlata...
     Onda je besprekorno kretanje šaka počelo da posustaje; nije uspela da uhvati jednu zlatnu trajektoriju. Zatim joj je izmakla i druga. Treća. Prekinula se čarolija kojom je Arijel dotad bila nošena, i tek tad ona uvide da su nestale i one dve šake koje su u početku bile podrška i vođstvo njenim šakama u arkanskim ritualima kontrole. Iznenađena, čudeći se šta je bilo, gledala je posustajanje svetlosti; gomila poče da mrmlja i da se polako razilazi. Sljuštila je zlatne niti sa svojih prstiju, koji sad kao da su bili bez ijednog nerva. Nije više bila u kavezu od onih fantastično dekorisanih ruku. Nije osećala navaljivanje one tople i uporne tačke pritiska odostrag.
     Okrenula se i videla da onog stranca više nema; shvatila je da nema pojma otkad on nije tu. Izvukao se, klisnuo bez ijedne reči.
     Njeni prijatelji su je okružili, i sad je počeo pljusak njihove glupave, tupave zavisti, zadirkivanja, hvale, nesupstancijalan poput one malopređašnje zlatne kiše. Sasvim uz nju bio je Elko Tel koji je na izraz njenog lica reagovao osmehom znalačke poruge. "Suviše je taj klizav za tebe, mala moja majkojebačice." Tim izrazom stranci su vređali Tijamatovce, i Arijel se namršti. "Uvalio te u tvoju klopku, a?" govorio je on samozadovoljno. Ona trže koleno nagore i pogodi ga u prepone, ne toliko jako da bi se presamitio, ali dovoljno jako da ga navede na seriju psovki.
     "Kučko", procedi on. Ali se osmehnu.
     "A tebi se baš svidelo?" Onda ga ona poljubi, pusti ga u svoja usta, ali žmureći, da bi mogla da zamisli da je ljubi onaj stranac.
     Odlutali su dalje, kroz gomilu, kao grupa, nalazeći snagu u svojoj brojnosti, uprkos sve većoj navali stranaca; igrali su razne holo-igre, gledali, učili, pokušavali da napipaju ovu prefinjenost pred kojom je njihovo sopstveno ponašanje odjednom izgledalo kao detinjasta, provincijska gluma. Konačno, kad je Tor odbila da im natoči više od tri pića po osobi, otploviše iz njenog kluba, niz Ulicu, u potrazi za prostijim, bolje poznatim uživanjima.
     Dok su prolazili pored ulaza u Olivinsku, Arijel je stala i zagledala se u grlo te uličice. Tokom glavnine Arijelinog života čudnovato barokna košnica zgrada u Olivinskoj služila je kao dom Sibilskog koledža, naučne ustanove koju je njena majka osnovala. Ali sad je, za narod, ova uličica opet bila "Plava", zato što se vratila svojoj ranijoj svrsi. Postala je službeni dom stranaca, tu su bile kancelarije tuđinske vlade, bila je to opet njihova teritorija, u koju se ne zalazi tek tako, kao što je ona zalazila još od svog najranijeg detinjstva. Iako je noć već bila dobro odmakla, još je bilo ljudi koji su prolazili Plavom uličicom, ali oni su, većinom, bili u uniformi te inostrane policije. Ovo tlo je nekad bilo njeno, ona je imala pravo da se tu šeta i igra. Sad je znala: ako uđe, ovi će je zaustaviti, ispitivaće je, i oterati... učtivo, jer je Kraljičina ćerka, ali kategorično, kao da im je dosadna ili opasna.
     "'Ajde, Ari", reče Bren nestrpljivo, i povuče je za mišicu kad vide da je sasvim stala.
     "Čekaj." Izvuče ruku iz njegove, zagledana u tri figure koje su dolazile ka njima. Troje ljudi, zanetih u razgovor; razgovor ne mnogo prijatan, sudeći po izrazima njihovih lica. U sredini je bio B. Z. Gundalinu, vrhovni sudija; sa njegove desne strane čovek po imenu Vanu, komandant policije; sa leve, Geja Džeruša Pala-Tion, u prašnjavoplavoj policijskoj uniformi sa insignijama glavnog inspektora.
     Arijel se još nije navikla da gleda tu uniformu, a još manje da gleda Džerušu u njoj, okruženu tim tuđinskim licima ... zbog kojih je bolno jasno videla i tuđinstvo Džerušinog lica, koje, tokom tolikih ranijih godina, jednostavno nije primećivala. To troje su došli do ugla i zaokrenuli, pošli Ulicom nadole. Samo Vanu baci pogled ka Arijel, namršti se i opet pogleda dalje.
     "Zdravo, tetka Džeruša", doviknu Arijel. Začu kako joj zidovi građevina vraćaju podrugljivi odjek tih reči.
     Džeruša je stala, okrenula se, kao i njih dvojica. Pretražila je, sa podozrivim iznenađenjem, lica veselo obučene tijamatske omladine u toj grupi. Arijel se pomače napred,samo malo, i, jedan dugi trenutak kasnije, Džeruša pronađe njeno lice i izdvoji ga iz grupe.
     "Arijel?" Džeruša pođe ka njima s radoznalošću i nevericom na licu. Arijel se nagnula Elkou Telu i tiho mu govorila neke instrukcije u uvo. On je klimnuo glavom i nacerio se.
     "Arijel", ponovi Džeruša. Arijel je čitala neprijatnu zbunjenost u ukočenom pogledu starije žene. "Šta to uradi s kosom?"
     Približavao im se i vrhovni sudija, idući za Džerušom, kao što se Arijel i nadala da će biti; jedino je komandant policije ostao na istom mestu. Ona vide Gundalinuov zakasneli, jedva prikriveni trzaj iznenađenja: i on ju je prepoznao. Njega već mesecima nije videla iz blizine. Začu Elkoa kako mrmlja nešto iza njenih leđa, i tihi podrugljivi smeh: To je taj. To je plavac koji je spavao s njenom mamom, pre nego što je Arijel rođena. Onaj zbog koga njen voljeni tata nju odjednom gleda kao stranu osobu i okreće joj leđa, ne razgovara s njom. Onaj koji se vratio na Tijamat da joj razbuca porodicu...
     Učinilo joj se da je opet uhvatila u Gundalinuovim očima onaj izraz koji je već viđala - neobičnu mešavinu neodlučnosti i čežnje. To nije bila erotska pohota prema njoj, nego jedna druga emocija, jednako duboka i snažna... tako bi čovek mogao gledati svoje davno izgubljeno dete. Ta pomisao dovede do toga da se u njenom stomaku nešto uvrnu. "Zdravo, Arijel", reče on na tijamatskom. Glas mu je bio mek, s jedva primetnim tuđinskim načinom izgovora.
     Namerno je pogledala na drugu stranu. "Htela sam da izgleda netijamatski..." Pipnula se po kosi. Odgovorila je samo na Džerušino pitanje, Gundalinua je sad sasvim ignorisala. "Mi volimo sve netijamatsko." Podbočila se šakama o kukove prkosno ističući svoju "šljašteću" odeću i ekstravagantni krug prijatelja oko sebe.
     "Sve sem netijamatovaca", reče Elko Tel, krajnje otrovno, baš kao što mu je maločas rekla.
     "Tako je", promrmlja ona. Sanjivo je naslonila glavu na njegovo rame i osmehnula se zadovoljno. "Živa šteta što ne mogu svi ti dođoši da ostanu kod svojih kuća, gde im je mesto." Opet je prešla pogledom preko Gundalinua, parajući ga inatom kao kandžama.
     On spusti pogled. "Laku noć, Džeruša", reče svojoj glavnoj inspektorki policije. Pogleda još jednom Arijel, i ona pomisli da će joj kazati još nešto. Ali samo je gledao još koji trenutak, kao da je fotografiše umom. Onda se okrete onom drugom Karemovcu; taj je i sad stajao upadljivo na distanci, lica mrkog i podozrivog. Njih dvojica odoše nizbrdo, Ulicom Karbankla.
     Džeruša je gledala za njima sve dok se nisu udaljili, a onda je opet pogledala, s neodobravanjem i nelagodnošću, grupu Tijamatovaca. Zaustila je da nešto kaže, i predomislila se, kao Gundalinu maločas. Onda reče: "Izgledaš k'o fufa."
     "Šta je to fufa?" reče Arijel.
     "Kurva", reče Džeruša ravno. "Izgledaš kao kurva, tako udešena."
     Arijel se namrštila, osećajući da crveni. Izraz "kurva" nije ni imala prilike da čuje, pre povratka stranaca. "Izgledaš i ti", reče zlovoljno. Trže glavom, i to je bio znak njenim prijateljima da pođu za njom. Posle je osećala kako je miluju njihove šake, slušala je kako joj čestitaju govoreći joj na uvo; njihova kikotanja i mrmljanja je čula kao prazna kričanja morskih ptica, dok je odmicala sve dalje od žene koja je nekad bila verna braniteljka njene majke - a možda i nje same.

     Gundalinu je uzdahnuo teško, i protrljao lice, kad je Vanu uhvatio korak s njim i kad su nastavili da hodaju svojim putem. Vanu pogleda njegov izraz lica, zatim osmotri i tu grupu mladih koja je već hitala mimo njih, prestižući ih, uz vulgarna dobacivanja i uvredljive zvuke. Vanu načini glasni zvuk gađenja. "Delinkventi", progunđa, na sandiju.
     Gundalinu nije odgovorio. Samo je gledao tu gomilu tinejdžera, prateći očima belo-blond krestu koja se, u sredini njihove grupe, kretala gore-dole. Pokušavao je da zapazi da li se Arijel Svetlohodna okreće da ga vidi. "Pardon, En-Ar - šta reče?" Shvatio je da Vanu nastavlja da govori nešto, i njegov um se naglo vratio u stvarnost.
     "Rekoh da upravo ovakve pojave imam na umu." Vanu je pokazao ka toj grupi mladih koja je zamicala u gomilu prolaznika ispred njih. "Oni su se nama smejali! To je takva jedna rulja mizernih..."
     "Na tijamatskom, zamolio bih", reče Gundalinu, i sam sada progovarajući tijamatski. "Govori na tijamatskom jeziku, ne na sandiju. Svima nam je potrebno uvežbavanje u tome."
     Vanu baci pogled na njega, i savlada svoje očito nezadovoljstvo. "Dobro. Ti mizerni mali..." Zastade, ne nalazeći pravu reč u stranom jeziku. "Nabace našu odeću i ošišaju se, ali time ne postaju ravni nama. I dalje se ponašaju kao... kao... daštanu." Ogorčen, vratio se, samo po tu jednu reč, u sandi. Varvari. "Do vraga, ova Pala-Tionka nas tera da svi sedimo na tim časovima nastave, zajedno sa novim regrutima. Za ime bogova, čak smo i ti i ja slušali te trake već pet ili šest puta. Ja već mogu napamet da ih ponovim..."
     "To ostavlja dobar utisak na naše ljudstvo, znaš - kad svi vide da i mi proučavamo taj materijal", reče Gundalinu neutralnim glasom. Pitao se, pomalo, kad će sve to "naučeno napamet" početi da utiče, makar i u najmanjoj meri, na Vanuov stav.
     "Ali prava suština - koju Pala-Tionka, reklo bi se, ne može shvatiti - nije u tome da mi učimo kako Tiće žive, govore i misle. Nego da oni nauče kako to mi radimo. Sve dotle oni će ostati daštanu u gizdavoj odeći, neće biti kvalifikovani za državljane Hegemonije niti će zasluživati sva građanska prava. Vidi, na primer, onu malu jiskatu - drolju - s kojom smo maločas pričali. Kraljičina ćerka a ponaša se kao mekru. Trebalo bi je javno izlupati štapom po zadnjici; to bi pomoglo mnogo više nego..."
     "Vanu!" Gundalinu pregrize svoj nagli bes, a Vanu ga pogleda iznenađeno. "Prava poenta, En-Ar", reče on tiše, sada ne gledajući svog starog prijatelja, "jeste u tome da obe strane shvate tačku gledišta one druge. Džeruša Pala-Tion to ne samo zna, nego je to i uradila. Zato sam i hteo da ona sarađuje s tobom na obuci novih policajaca. Ako želimo od meštana više saradnje a manje podrugljivih dobacivanja, moraćemo i mi tako. Razumeš...?" Vanu klimnu glavom jedanput, kruto. "Tako mi svih predaka", reče, glasom u kome se pojavljivala oštrina, "čuo si šta im je rekla večeras, posle sastanka: da je sigurna da sad svi uviđaju zašto sva inteligentna bića zaslužuju jednak respekt i jednak tretman ... i da, u slučaju da neko to ne uviđa, ona obznanjuje da ko god makar samo nazove Tijamatovca 'majkozaljubljenim' ili slično, može da pokupi zarađenu platu i preda uniformu. Ona to ne može sprovesti."
     "Zašto ne bi mogla?" reče Gundalinu. "Ta njena nova politika ima podršku moje kancelarije - a i tvoje, nadam se."
     Vanu ga pogleda ispitivački. Slegnu ramenima. "Da."
     Gundalinu se zagleda u gomilu kraj njih. "Ako sam išta naučio tokom godina, N. R., to je, da dalekovidi lični interes predstavlja daleko bolju motivaciju da se čine dobra dela nego puko razumevanje situacije."
     "Pa, verovatno", reče Vanu, donekle potišteno. Opet prenese pogled kad ču nečiji pijani povik. Jedna riblja glava, hitnuta iz uličice pored koje su prolazili, udari u nevidljivo polje njegovog ličnog energetskog štita i pade mu pred noge. "Možda bi trebalo da ona oproba te iste metode sa domaćima, koje poznaje tako dobro."
     Gundalinu prekorači taj komad smeća. "Koliko si teškoća imao u saradnji s ovdašnjim pandurima?"
     "Iznenađujuće malo, kad se sve uzme u obzir", priznade Vanu. "Reklo bi se da im je drago da im mi pomažemo u radu sa ovakvom, uvećanom gradskom populacijom. Kompetentni su, delotvorni, ali znaju svoja ograničenja."
     "Pala-Tion ih je osposobljavala", reče Gundalinu. "Daj joj šansu da dokaže šta može da uradi za nas. Pravila su drugačija nego što su bila, drugačija i za nas i za Tijamatovce. Ako oni ne budu sagledali da smo mi ovde kao amortizer koji treba da ih zaštiti od našeg sopstvenog naroda, neprijateljstvo se neće zaustaviti na dovikivanju i ribljim glavama, nego će eskalirati."
     "Rekao si da je Pala-Tionka ovde bila komandant naše policije u vreme vladavine Snežne Kraljice." Vanu pokretom pokaza grad oko sebe. "Da li ti kažeš da je situacija gora sad kad ovde stvarima upravlja Letnja Kraljica?"
     "Drugačija", reče Gundalinu, odmahujući glavom. Pošli su nekoliko koraka u stranu, da se sklone s puta brzom i skoro nečujnom približavanju tramvaja. "Policajci su većinom bili Novosklonci, nadmeni i zadrti. Nikad nisu shvatili. A Snežna Kraljica je imala svoje razloge da nas užasno maltretira. To je radila veoma uspešno. Aktivno je štitila gangstere, jer je znala da zakonita vlada eksploatiše njen narod. Mi imamo priliku da dokažemo novoj kraljici da stvari više nisu takve, nego da iz novog odnosa obe strane mogu imati koristi."
     "Hajde, Bi-Zi, iskreno, šta nam to od ikakve stvarne vrednosti može Tijamat ponuditi, osim 'vode života'? Nisam ništa video..."
     "Dobro uočeno, komandante Vanu", reče jedan tijamatski glas iza njih.
     Gundalinu se osvrte, iznenađen da bilo ko, a naročito domorodac, može tako olako da se ubaci u njihov razgovor. Prepoznade Kirarda Seta Dalekoputova, člana Gradskog saveta - čoveka koga se sećao iz starih dana, nejasno, kao jednog od zimačkih favorita Snežne Kraljice. Priseti se još i onog načina kako je Dalekoputov tada gledao i njega i svakog drugog ko nije imao toliku kraljičinu naklonost: podsmešljivo-nadmoćno. Kad su se prvi put videli, Dalekoputov je izgledao kao da ima tek nešto više od dvadeset standardnih godina, iako se po kuloarima govorkalo da ima zapravo oko šezdeset. Od velikog Odlaska hegemonista, bez "vode života", zub vremena počeo je glodati Dalekoputova. Gundalinu je sa tihim zadovoljstvom gledao znake starenja na Kirardovom licu.
     "Idete peške a mogli biste našim novim gradskim prevozom?" reče Dalekoputov, pokazujući gestom ka još jednom tramvaju koji je prolazio pored njih.
     "Nije nam daleko", reče Gundalinu bacajući pogled niz Ulicu. "Posle celog dugog dana provedenog u sedenju na sastancima i uključivanju u terminal, ja radije pešačim."
     "To ti je dobro. Kažu da je fizička aktivnost jedan od načina da čovek ostane mlad", reče Dalekoputov s izvesnim tragom onog sarkastičnog osmeha koga se Gundalinu još i sad s gađenjem sećao.
     "Taj način ja najviše volim." Gundalinu poče da se okreće od njega, željan da okonča ovaj razgovor.
     "Zbog toga si siš'o s tramvaja i došao do nas?" upita ga Vanu, s oštrom radoznalošću koja je bila više profesionalna nego lična. Gundalinu, ovog puta, požali što je njegov prijatelj tako nepopustljivo odan svojoj dužnosti.
     "Ne, ne zbog toga." Njih dvojica su već polazili, ali Dalekoputov je iskoristio to pitanje kao izgovor da pođe naporedo s njima; Gundalinu se namršti. "Samo sam bio radoznao da vidim kako to izgleda kad dvojica vrhovnih funkcionera naše nove hegemonijske vlade idu ulicom k'o svaki običan čovek. Prijatno sam se iznenadio videći da niste u lebdilici."
     "Onda se nadam da smo zadovoljili tvoju radoznalost", reče Gundalinu kratko. "Sad, ako nam nećeš zameriti, starešino Dalekoputova, mi bismo nastavili jedan naš privatni razgovor koji..."
     "O 'vodi života'." Dalekoputov klimnu glavom. "Komandant Vanu je pomenuo da po njegovom mišljenju, ova naša planeta sirotica nema mnogo šta da ponudi Hedži, u zamenu za mnoga dobra koja nam vi donosite, osim 'vodice života'. Ja bi' rek'o da je to apsolutno tačno. Zato sam i osetio da moram da postupim onako neučtivo, i nametnem se vašoj privatnosti."
     Vanu pogleda Kirarda Seta; onaj početni izraz nepoverenja nestajao je. "Ti si - kako ono reče...?"
     "Zapravo ništa ne rekoh. Mislim da smo se videli i pre al' nikad nismo razgovarali. Ja sam Kirard Set Dalekoputov Zimski. Jedan od Kraljičinih savetnika." Pruži ruku, dlanom nagore; Vanu je dotače, samo na tren, isto tako uzdignutim dlanom. Dalekoputov opet pogleda Gundalinua. "Vrlo sam se iznenadio kad sam čuo da si proglasio moratorijum na lov na mere, pod takvim okolnostima, sudijo Gundalinu. Pretpostavljao sam da ćeš biti pun želje da pokažeš Hegemoniji, što je pre moguće, da je njen povratak na Tijamat i ekonomski isplativ a ne samo tehnološki izvodljiv."
     Gundalinu ga pogleda. "Ne znam šta te u tome iznenađuje, Dalekoputove, jer, ja sam to uradio na Kraljičin zahtev. U toku je proučavanje pitanja da li su meri rasa inteligentnih bića, i dok se ona ne dovrši, lova nema. Trebalo bi, kao član Gradskog saveta, da to znaš."
     Dalekoputov slegnu ramenima. "Dabome da svi mi znamo da Kraljica odnedavno ima tu svoju ... opsesiju, nema bolje reći ... pitanjem mera. Pošto je letnjakinja, njena verovanja su kudikamo konzervativnija nego kod njene prethodnice. Ali to ne znači da se svi slažemo da je taj potez bio mudar... Štaviše, ja sam siguran da se ni tvoji ljudi ne slažu svi." On uzvi obrve.
     Gundalinu se malo namrštio. Zapitao se koliko ovaj Dalekoputov stvarno zna - ako išta zna - o borbama unutar Gundalinuovog suda i u drugim vrhovnim organima, borbama u koje je bio uključen i Vanu, sa ciljem da se dobije podrška svih tih ljudi i čak da se izvuče neki popust od Centralnog komiteta. "Postoji i pitanje da li će nastavak neograničenog klanja mera, bez obzira da li su razumni ili ne, dovesti do njihovog izumiranja... Pored toga, treba uraditi studiju o mogućnosti da se 'voda života' proizvodi sintetički..." Pustio je svoj glas da prođe kroz sve one argumente kojima se služio da ubedi i članove svog saveta, ne baš siguran zbog čega oseća potrebu da se pravda, osim što ga je nešto u Kirardovom držanju navodilo na instinktivni odbrambeni stav. Nije mu se sviđalo to osećanje, a ni taj čovek. "Imaš li ti nekog ličnog interesa u ovome?", reče, prelazeći ponovo u ofanzivu. "Kao da se sećam da si podnosio neke zahteve. Prvi si zatražio da duž tvoje obale počne lov..."
     Dalekoputov načini jedan nejasan gest. "Je l' to protiv zakona?"
     "Nije", reče Gundalinu, svestan da ga Vanu gleda postrance.
     "Onda zašto ne b' uložio molbu? Oduvek sam tako radio... Doduše, ti si suviše mlad da pamtiš ta vremena..." Opet je slegnuo ramenima. "Proveo si na Tijamatu samo... koliko? Nekih pet godina, do Promene. Čini mi se da se sećam da sam te viđao na Arijenrodinom dvoru, zajedno sa komandantkinjom - glavnom inspektorkom - Pala-Tion, u vreme kad je bila samo inspektor. Zapravo, sećam se jednog zabavnog incidenta..." Zaćutao je videvši da se Gundalinuov izraz lica smračuje. "Ali ti si verovatno odavno zaboravio to suočenje sa Starbakom. Mnogo živopisnije se sećam onog spektakularnog, herojskog trenutka u vreme završne Svetkovine, kad je Arijenrod organizovala da Luna Svetlohodna bude bačena u Jamu, i kad je mladi inspektor Gundalinu sam zaustavio rulju u Dvorani vetra. Sam, bez ičije pomoći, spasao si ženu koja je kasnije postala nova kraljica."
     "O bogovi", promrmlja Vanu na sandiju, gledajući Gundalinua kao da ga nikad pre nije video. "Nikad mi nisi o tome pričao, Bi-Zi."
     "On preuveličava", odseče Gundalinu, na istom jeziku. Zatim, na tijamatskom: "Luna Svetlohodna se spasla sama, Dalekoputove. Nisi valjda zaboravio kako je zaustavila vetar, kad si u Dvorani bio, u toj rulji, i ti?"
     "To pamtim, bogova mi... Neverovatno. Kako ona to izvodi? Da li ti je ikad rekla?... Ali, suviše si ti skroman, sudijo. Rulja bi je ipak bacila da se ti nisi isprečio sa policijskom značkom i oterao ih."
     "Tako mi oca svih mojih dedova", reče Vanu. "Zašto bi uopšte Zimska Kraljica želela da ubije Lunu Svetlohodnu? Ariška nikako nije mogla znati da će ova postati kraljica."
     "Theh, zato što je Luna bila..." Dalekoputov zastade i uperi u Gundalinua pogled kao reflektor. "...sibila. Znaš, komandante, kako smo glupo sujeverni bili u vezi sa sibilstvom, pre nego što nas je ova Letnja Dama prosvetlila." Nasmejao se. Gundalinu stisnu usta. "Nego, radilo se tu o još nečemu. O Ukresu Svetlohodnom. Luninom zavetovanom. Kraljica ga je uzela za ljubavnika a Luna je htela da ga vrati sebi. Ljubomora je jedan od krupnih nasumičnih faktora istorije, znaš. Ali to valjda i nije potrebno da govorim vama, gospodo, imajući u vidu položaj u kome se nalazite." Njegove oči su spekulativno prošetale od Gundalinuovog do Vanuovog lica i nazad. "Nikakvo čudo da ova Kraljica ima toliko naklonosti prema tebi, sudijo. Mora da je nešto mnogo značila tebi lično, u ono vreme, kad si reskirao život za nju."
     "Radio sam svoju dužnost, kao što priliči onome ko je položio zakletvu da bude policajac." Gundalinu je gledao pravo preda se, opet se mršteći. "To je bilo sve."
     "Ali si se opredelio da se vratiš na Tijamat, posle tolikog vremena, znajući da je ona kraljica. Onda, ova tvoja podrška njenoj politici..."
     "To nema nikakve veze sa sadašnjom suituacijom."
     "Dobro, Bi-Zi, pa kako si ti upoznao Lunu Svetlohodnu?" zapita Vanu. U njegovim očima još je bila blago skandalizovana fascinacija.
     "Šta, on ti stvarno to nije nikad ispričao?" uzviknu Dalekoputov sa glumljenim iznenađenjem.
     "Duga je to priča, i vrlo obična", reče Gundalinu promuklo.
     "Ne u onoj verziji koju sam ja čuo", protestovao je Dalekoputov. "Nešto o tehno-krijumčarima, i hajducima na kopnu; naime, da ste vas dvoje nestali u isto vreme..."
     "Stigli smo." Gundalinu je naglo stao, i na taj način prekinuo Dalekoputova usred reči. Pogleda gore, ka novoj tabli nedavno nameštenoj iznad jednih prastarih ulaznih vrata: proglašavala je da se tu, ponovo, nalazi mesni odbor Kartografa. Okrete se opet Tijamatovcu, bacajući protiv njegovog upornog pogleda svoj pogled hladnog upozorenja. "Neki drugi put", reče. Pogleda i Vanua, položi šaku na njegovo rame.
     Dalekoputov klimnu glavom i slegnu ramenima. "Dotad..." reče, odstupajući elegantno. "Prijatno veče vam želim. Dom Kartografa sigurno izgleda kao utočište mira i odmora, strancima kao što ste vi, daleko od svog doma." Još dok je izgovarao te reči, podigao je levu ruku u znak pozdrava, okrenuo se, pošao među prolaznike.
     Gundalinu je piljio u njegova leđa; drhtao je, uhvaćen između želje da pođe za njim i da ga se otarasi. Najzad, ipak, pogleda Vanua.
     "Slučajna primedba?" reče Vanu s izrazom koji je značio da on sam ne veruje da je tako.
     Gundalinu odmahnu glavom. "Nije slučajna."
     "Ja mislio da nijedan Tićan nije učlanjen u Kartografe."
     "I ja." Gundalinu se okrete tamnom, senovitom pravougaoniku tog ulaza. Tabla je pokazivala samo jedan simbol: onaj stari, sa kompasom i zvezdom, simbol kartografskog reda. Nikad nijedno tijamatsko lice nije video u tim prostorijama, tokom svog ranijeg službovanja na Tijamatu. Tada mu je rečeno da "domorocima" nije dozvoljeno da se učlanjuju, i on je to jednostavno prihvatio. Ali u to vreme mislio je da su Kartografi samo običan klub, udruženje građana. Tada nije znao ništa od ovoga što zna sada... o tajnama ove zgrade, onima koje su nepoznate čak i većini članova; ili o tajnama unutar tajni, tek nagoveštenim u simbolu iznad vrata. Osvrte se da pogleda gomilu koja je, vrtložeći se, prolazila pored vrata, Ulicom. Dalekoputov je već nestao.
     "Sigurno je taj izraz pokupio od nekoga tokom naše ranije okupacije. Izgleda da je taj čova nakupio poprilično obaveštenja..." Vanu opet pogleda Gundalinua; radoznalost je još svetlucala kroz sumnju i brigu.
     "On je upotrebljavao... Pa, valjda je sve moguće", reče Gundalinu, još namršten. Pa čak i da je Kirard član Kartografa. Ali ne onih Kartografa koje on, Gundlinu, zna i kojima služi.
     "Upotrebljavao šta?" reče Vanu. "Ljude?"
     "'Vodu života'." Krajevi Gundalinuovih usta povukoše se nadole. "Ljude takođe. Ne bih imao poverenja ni u jednu jedinu njegovu reč, da sam na tvom mestu."
     "Imaću to na umu." Vanu klimnu glavom. Ali Gundalinu je osetio da se Vanuov pogled zadržao na njemu, iščekujući, još jedan trenutak.
     Stresao je tu nelagodnost a u sebi je psovao Dalekoputova što mu nameće da posumnja u jedinog čoveka od koga stvarno zavisi, a istovremeno navodi tog čoveka da posumnja, makar i za trenutak, u njega. Zađe pod gornju poprečnu gredu ulaza, u naglu tamu; progura se kroz drevna dvokrilna vrata sa staklenim oknima, i uđe u svetlost.
     Površno gledano, u prostorijama mesnog odbora bilo je isto kao što je zapamtio od pre: jedna velika sala za društvena okupljanja, a iznad nje nekoliko manjih sala i kancelarija. Sada je, međutim, znao da postoje i sobe u sobama, skrivene jedna u drugoj kao Samatanske kutije za verske obrede. Glavna sala, i sad poprilično spartanska, u njoj nekoliko zbrda-zdola nabacanih suvenira sa drugih svetova i uspomena koje su ostajale iza pojedinih posetilaca tokom jednog i po veka; ranije je, na drvenim policama domaće izrade, bilo složeno mnogo više toga. Gundalinu se zapita kud je otišla glavnina kolekcije; odneli su je, ili bacili, meštani, Tijamatovci, pomisli on.
     Noćas je u dvorani bilo vrlo malo ljudi iako je upravo trebalo da počne zakazani sastanak. Na planeti, naprosto, još nije bilo dovoljno članova reda Kartografa pa nije imao ko da popuni salu. Njih dvojica su, opet, zakasnili, i tako bar izbegli dosadan niz rituala kojima je večerašnji skup otvoren. Sad su članovi, uglavnom muškarci i tek poneka žena, stajali u malim skupinama, razgovarali poluglasno, jeli i pili, ili sedeli zgureni na mekano obloženim klupama u avetinjskoj svetlosti desetak stolova za računarske igre.
     Vazduh je bio zasićen pomešanim mirisima raznih rekreativnih opojnih sredstava - skoro isključivo onih koja nisu zakonom zabranjena, zato što je većina prisutnih bila u uniformama hegemonijske policije. Zapitao se šta bi oni pomislili kad bi znali kakve se supstance za uticanje na um koriste, ponekad, u skrivenim sobama, odmah iza ovih zidova - odmah iza prostora koji su pod njihovom kontrolom. Zapanjivala ga je pomisao na neke od droga koje je i sam bio prisiljen, svojevremeno, da uzima, pod strogim nadzorom, da bi ga one vodile ka dubljim nivoima spoznaje i da bi pojačale njegovu koncentraciju.
     Našla se tu i poneka neuniformisana prilika, obučena u onu mešavinu stilova tipičnu za hegemonijsku mešavinu kultura. Čisto po navici, osmotrio je svakog prisutnog izvanaša. Svakojaka komotna odeća, uobičajeni svepokrivajući radni kompleti, neozbiljne imitacije pogrebne crnine sa obiljem čipke... Njegov pogled se zaustavi na jednoj figuri koja je stajala na drugom kraju sale, naslonjena na zid kraj veštačkog "ognjišta" i kamina. Široke pantalone i ogrtač, duboke ponoćnoplave boje; lice i glava skoro sasvim pokriveni serpentinskim namotajima noćnoplave marame od tila. Videle su se jedino oči, koje su mu uzvraćale pogledom kroz uski vodoravni "prozor" okrenut njemu. On oseti nagli spoj viđenog s upamćenim: Ondini. Prva slika Ondinijaca koja bi njemu uvek pala na um, odnosila se na činjenicu da na toj planeti žene, samo žene, kriju lica od nepoznatih ljudi. Ova žena bila je, međutim, obučena kao muškarac. Priseti se da je čuo za neki perverzni, nezavisni kult koji prkosi vladajućoj teokratiji; tamo žene idu bez velova i ne tretiraju se kao robinje, ali zato muškarci pokrivaju lica, verovatno ne samo zato da bi sačuvali svoju "duhovnu esencijalnost" nego i da bi se štitili od državnog progona.
     Taj čovek, opazivši da sad Gundalinu proučava njega, brzo skloni pogled, i usredsredi se na neki predmet na gornjoj ploči kamina.
     Gundalinu se opet okrete Vanuu, govoreći sebi da mu se verovatno samo učinilo da tip zuri u njega, da je to posledica prenapetih nerava. Vanu se u međuvremenu upustio u razgovor sa J. A. Tilhoneom, koji je Pernateovima bio nećak u drugom kolenu. Priđe mu Mitra Kitaro, policijska inspektorka koju je prvi put sreo na imanju K. R. Aspundha, i zapita ga da li ima neku želju. On zatraži čašu lilandera; odlučio je da dozvoli sebi to prepuštanje uživanju. Seo je na jednu klupu i aktivirao sto za "igrice" pred sobom; ne osobito raspoložen za igru ali rešen da kakvom-takvom društvenom aktivnošću pokrije vreme, da bi mogao bez ometanja malo da razmisli.
     Nije bio siguran šta je Kirard Set Dalekoputov mislio da postigne onakvim razgovorom, ali, nesumnjivo, ništa nije bilo bezazleno niti bez razloga. Gundalinu zaključi da će sutra morati da porazgovara o tome sa Džerušom Pala-Tion, nasamo...
     Diže pogled, postajući svestan da to nije prvi put, da proveri šta Ondinijac radi. Onaj se malo udaljio, i sad je pričao s nekim Karemovcem koji je Gundalinuu bio okrenut leđima. Ondinijac pogleda preko ramena tog čoveka, prema Gundalinuu, kao da je osetio da je posmatran.
     Kitaro se vratila sa visokom ljubičastom staklenom čašom punom lilandera. Dok mu je dodavala piće, on dotače njenu ruku. Neupadljivo pokazujući ka Ondinijcu upita je: "Znaš li onoga?"
     Kitaro na tren baci pogled. "Znam samo da je stranac daleko od doma."
     "Sigurna si u to?"
     Kitaro ga pogleda iznenađeno. "Apsolutno, sudijo. Inače ne bi bio ovde. Ovo se postizalo ne samo proverom od strane dežurnih, nego i upotrebom izvesnih skrivenih aparata. "Pamtim ja njega od pre. Što, je l' nešto nije u redu?"
     "A, ne", reče Gundalinu odmahujući glavom. "Samo sam radoznao. Verovatno sam nosio tu uniformu predugo", nastavi pokazujući na plavu tuniku policajke Kitaro. "Pa me hvata nervoza čim vidim čoveka koji krije facu." Ali znao je, u dubini duše, da ono što ga muči nije tako jednostavno. Nije bilo u pitanju skrivanje lica. Nešto u načinu kako se taj čovek držao i kretao bilo mu je veoma poznato. Gundalinu je, duboko u neverbalnim sektorima mozga, znao taj govor tela, baš kao što bi prepoznao rad nekog slikara. Ali taj deo mozga koji je znao, nije mogao da govori, a onaj deo koji je mogao da govori, nije mogao da se seti.
     Pio je lilander malo-pomalo, puštajući da mu ta prodorna slatkoća ispunjava čula i smiruje nestrpljenje. Možda on sve ovo samo zamišlja, posle celog dana provedenog u napetim i nervoznim diskusijama, i posle jedne večernje šetnje pune neprijatnih podmetanja... Ipak, nađe se ponovo na nogama. Pođe, ne sasvim običnim hodom, preko sale, u pravcu Ondinca, a ovaj kao da je počeo da izmiče: šetkao se ali s varljivom, tobožnjom spontanošću, uglavnom u jednom pravcu... ili mu se i to pričinjava? Onaj deo njegovog mozga koji je i dalje odmeravao svaku neznančevu kretnju, govorio mu je da nije tako.
     Došao je do kamina, do njegovih tamnih, maštovito izrezbarenih stubića i mnoštva malih zanimljivih predmeta inostranog porekla. Gundalinu uze predmet koji je maločas video u rukama Ondinca. Bila je to neka srebrna bočica, nalik na one u kojima se čuva parfem. Proučavao ju je trenutak, pokušavajući da se seti gde je ranije video tako nešto. Prepoznavanje je bilo naglo i bolno: to je bila posuda sa "vodom života". Ne sa alkoholnim pićem koje se isto tako zove, nego posuda za pravu "vodu života", ekstrahovanu iz krvi mera.
     Okretao ju je u prstima, oprezno, pažljivo. Ova bočica pre nekoliko dana nije bila tu. Odakle je došla? Ko bi ovde ostavio tako nešto? On diže pogled, pretražujući sobu. Da li je to ostavio Ondinac, maločas? Onaj koji sad stoji okrenut leđima, kao da nema pojma šta Gundalinu radi; iako je Gundalinu siguran da je to gluma. Voda života... koja mu je na umu još od dana kad se vratio na Tijamat. A poslednjih nekoliko nedelja, stalno i u mislima i u razgovorima, jer je morao da izgradi svoj kompromis sa vrhovnim sudskim organima na Karemofu i sa Centralnim komitetom. Naći je na ovom mestu, sad, bilo je kao da je bočicu izmađijao iz svojih sopstvenih misli prezauzetih tom temom.
     Ali, nije je izmađijao. Neko ju je namerno ostavio ovde - a u mesnom odboru ovog bratstva koincidencije se ne događaju. Uvukao je prste u kesu na opasaču, ispod gornjeg dela sudijske uniforme, i izvukao skener, deo uobičajene policijske opreme koji je i sad, iz navike, nosio sa sobom. Izvršio je kompletan pregled bočice, mereći i snimajući sve što se moglo saznati o njenoj starosti i ranijem kretanju, uključujući i otiske prstiju svih koji su bočicu dodirivali.
     Vratio je skener u kesu a flašicu na kamin. Onda je pogledao po sali, da vidi da li ga je neko posmatrao. Jedino Ondinac ga je gledao, stojeći savršeno nepomično na suprotnom kraju sale. Gundalinu pođe ka njemu, održavajući vezu pogledom; nijedan drugi deo lica tog čoveka nije mogao videti. Dok je prolazio pored V. K. Sandrinija, ovaj ga uhvati za mišicu; Gundalinu u trenu izmrmlja nekakvo izvinjenje i pođe dalje, u mislima komandujući Ondincu da ostane na istom mestu. Neznanac je stajao bez pokreta, zureći i sad u njega, sve dok mu Gundalinu nije prišao gotovo nadohvat ruke, a onda se okrenuo i nestao kroz tamna vrata koja su bila iza njega.
     Gundalinu pođe za njim, i stade, jer se pejdžer na njegovom opasaču oglasio piskutavim zvucima. Gundalinu opsova, znajući da ga ovako kasno ne bi zvali, osim da nije nešto veoma važno. Pogleda preko ramena, salu iza sebe; trebalo je naći neko mesto gde bi mogao razgovarati. Mutno osvetljeni hodničić ispred njega... prazan. On opet opsova, zgađen. Stojeći u samim tim vratima pozva centralu Suda.
     "Sud", reče jedan bestelesni glas.
     "Ovde sudija Gundalinu", reče on kad vide da je veza uspostavljena. "Imate neku poruku za mene?"
     "Sudija Gundalinu...?" Glas koji mu je odgovorio zvučao je zbunjeno. "Ne, gospodine. Nema nikakve poruke."
     "Pa upravo ste me pozvali", odseče Gundalinu. "Mora biti da postoji neka poruka."
     "Ne, gospodine..." Čuo je, po glasu, koliko je toj osobi neprijatno. "To je neka greška, sigurno. Niko Vas nije zvao. Ovde nikakav poziv nije zabeležen."
     "Dobro", reče on oštro. "Hvala." Ljutitim pokretom zatvori komunikator. Vrati se u salu i priđe mestu gde je stajao Vanu, zadubljen u razgovor sa J. K. Vibenalijem, jednim od predstavnika Centralnog komiteta. Pored njih je na jednom stolu bilo posluženje sastavljeno od mnogih vrsta domaće, tijamatske hrane, pripremljene iznenađujuće vešto u jednom obližnjem restoranu sa čudnim imenom "Stasis".
     "...a šta misliš, šta je ovo?" govorio je Vibenali, na sandiju, ćuškajući srebrnom ubadaljkom jedan mlitavi, svetlucavi komad mesa.
     Gundalinu se pruži pored njega, nabode komad, diže ga s tanjira, stavi u usta i poče žvakati. Ukus je bio neopisivo aromatičan, a struktura bogato vlaknasta, baš kao što je pamtio. "Probaj i ti malo", reče na sandiju, zato što je Vibenali uvek navaljivao da se s njim tako razgovara. "Stvarno je dobro."
     Vibenali prihvati ponuđeni komadić, gledajući uzvijenih obrva Gundalinua i tako propuštajući da primeti Vanuov izraz neverice, Gundalinuu jasno vidljiv. Gundalinu se osmehnu.
     "Zanimljivo", reče Vibenali, žvaćući odvažno. "Kako zovu ovo?"
     "To je kiseljeni skvam", reče Gundalinu. "Jedna vrsta tijamatskog morskog crva, uveren sam."
     Mnogobrojne blede pege na Vibenalijevom smeđem licu uzanih crta postadoše iznenada još bleđe. Proguta puna usta skvama kao čovek koji guta otrov.
     "Pa, probaj i malo ovoga..." Gundalinu pokaza poslužavnik pun kolačića natrpanih ribljim jajima.
     "Pardon... " zamumla Vibenali, počinjući da se okreće i pretražujući salu pogledom očajnika.
     "Rastemo ili umiremo..." reče Gundalinu, smeškajući se zadovoljno. Vibenali ih je već napustio, grabeći dugim koracima u pravcu WC-a. "'E 'l tako, Vanu?" Pogleda svog komandanta policije, osmehujući se još šire.
     Vanu iskrivi lice. "Smatraš li zaista da je to bilo mudro?" reče, još na sandiju.
     "Nije." Gundalinu odmahnu glavom. "A ni fino. Ali, tako mi svih mojih predaka svetaca, tip me je namučio, poslednjih nekoliko nedelja, dovoljno za ceo život. Dopusti mi privilegiju da budem sitan zlobnik." Slegnuo je ramenima pokušavajući da opusti napete mišiće u ramenima i vratu. Maši se za kesu na opasaču i izvuče skener. "Molim te da pregledaš neke podatke koje ovde imam, En-Ar."
     Vanu izvuče svoj skener, i presnimi podatke koje je Gundalinu dobio skeniranjem bočice. "Analiza će ti biti gotova - pa, recimo, sutra kasno popodne. Je l' to dovoljno brzo?"
     "Fino." Gundalinu klimnu glavom. "Slučaj nije hitan", nastavi odgovarajući na Vanuovo neizgovoreno pitanje. "Samo moja radoznalost u vezi s jednim predmetom tamo na kaminu." Ovlašnim pokretom ruke naznači taj pravac, naslanjajući se na sto, pa pogleda na suprotnu stranu, ka prolazu gde je Ondinac nestao. Nije bio siguran zašto ne kazuje više; da li prosto zato što se plaši da će zazvučati besmisleno, ili iz nekog dubljeg razloga. Možda će to znati sutra.
     Vanu diže pogled: bližila im se Kitaro. "Pardoniram se, sathranu", reče ona. "Na gornjem nivou će sad početi onaj prijateljski krug tana. Da li biste želeli da nam se pridružite?"
     Gundalinu klimnu glavom, odgovarajući i na izgovoreno i na neizgovoreno pitanje.
     "Tan?" reče neko iza njega. "Mogu i ja?"
     "Izvini", reče Kitaro odmahujući glavom. "Već imamo grupu. Hoćeš u sledećoj rundi...?" Čovek slegnu ramenima i udalji se polako. Njih dvojica pođoše za njom do zadnjeg kraja sale, a odatle spiralnim stepeništem gore. Na drugom spratu uđoše u sobu za igre, gde je petoro drugih već nestrpljivo čekalo sedeći prekrštenih nogu na asurama oko kružne table za igru. Gundalinu spusti pogled na kompleksni obrazac geometrija na površini. Tabla je bila ručno izrađena negde na planeti Cie-Pun, od perfektno uklopljenih intarzija drveta u raznim bojama. Divio se tom kavlitetu izrade dok je sedao. Vanu sede tačno nasuprot njega; Kitaro zatvori vrata i sede levo od njega. Svakome ko bi ih pogledao kroz jedini prozor činilo bi se da rade tačno ono što rade.
     Ali oni su radili nešto drugo, igrali su igre unutar igara, igrali Veliku igru, u ovoj sobi sa ograničenim pristupom, u zgradi mesnog odbora Kartografa. On je gledao uokolo, po tom krugu lica, koja su sva sem jednog bila karemovska i njemu znana. Jedini prisutni nekaremovac bio je jedan poslovni čovek sa Četvrte; jedina žena bila je Kitaro, koja je ujedno bila i jedina prisutna sibila, osim njega. Opet je spustio pogled na tablu za tan. Sjaktanje figura od rezanih raznobojnih kristala; šare u drvetu, gotovo hipnotičke. Uza svu tu prefinjenost postojala je i druga, skrivena u preplete geometrije na tabli; naučio je da to vizuelno pronalazi, u svim permutacijama, zato što je to bila jedna od disciplina kojima je morao ovladati da bi dostigao sedmi, a zatim četrnaesti nivo u Kartografima... otkrivajući, u drugom "prolasku", sve što je propustio u prvom, i pitajući se kako je mogao biti tako slep.
     Pričalo se da je tan star skoro isto koliko i Velika igra, ako ne i stariji. Čitav jedan nivo adhani-poezije, dvanaesti, bio je sačinjen isključivo od različitih značenja koja su pripisivana ukrštanjima i kombinacijama raznih oblika, kao da je to neki mistični genetski kod. Deo numeričkog simbolizma tana imao je veze s obrascima u realnom svetu; neki od njih bili su Gundalinuu potpuno nespojivi sa ma čim u stvarnosti, a opet sasvim konzistentni unutar sebe. Drugi kao da su bili samo nagomilavanje sujeverja... tako je, bar, njemu izgledalo, zasad. Tek je trebalo da sazna da li će ikada u životu morati da studira igru tan i po treći put, u nekoj budućoj fazi njegove neprekinute inicijacije u sve nove, neznane visine percepcije, s koje će moći da gleda dole, da bi jasnije video beskrajnu složenost ljudske prirode, na međupovršinama gde se dodiruju Red i Haos.
     Kitaro je prikupila šarenu vatru figura i zatim je prosula lakim pokretom, počinjući takozvani "recital pitanja" i uzimajući za sebe ulogu ispitivača. Dobro je zapamtio gde se koja figura zaustavila u nasumičnom kotrljanju po tabli; pokazala se jaka koncentracija "pojedinačnih". Biznismen sa Četvrte pokupio je kristale i opet ih bacio, dajući prvi odgovor. Sinusoidni talas pitanja i odgovora nastavio se kretati krugom igrača, dotakao je Vanua pa zvaničnika do Vanua; figure su čangrljale, stizale do ograde na ivicama table, odbijale se, pregrupisavale.
     Gundalinu je terao sebe da pamti ishod svakog bacanja, i pri tome je tragao za širim obrascem koji će neizbežno izroniti iz nasumičnih kretanja; upinjao se da shvati, bez obzira što nije bio dokraja ubeđen da sve to ima ikakvog značaja. Ritualni obrazac pitanja i odgovora postojao je i ovde, nalik na onaj koji su koristili u većoj sali, dole, pri formalnim okupljanjima. Ali, ovde nisu postavljana ista pitanja, i, još značajnije, odgovori nisu bili isti.
     Gundalinu je odavno utvrdio da su kartografski rituali, koje je u mladosti naučio, sasvim lišeni smisla. Ali današnji ritual je u njegovom mozgu pevao pesmu sačinjenu od Reda i Haosa, od slepih naleta sudbine osetljivo uravnoteženih zakonima univerzalnog kretanja. Uvide da mu se misli bave onim Ondincem. Pogledom odluta sa table na široki prozor koji je gledao dole, u salu; jedan obrazac se upravo počeo stvarati u padanju figura, ali se raspao.
     "A ko je ovu družinu stvorio, i dao nam dužnosti naše, i moć znanja pokazao nam?" pitala je Kitaro.
     "Mid", odgovori Abidoes, pored njega.
     Gundalinu pogleda opet dole, na ploču, i pokupi kristale. "Ilmarinen." Izgovorio je ime svog pretka u trenutku kad je bacao kristale. Osmotrio je njihovo padanje, trgao se zbog naglog, vrlo malog pomaka u obrascu koji mu je bio u glavi. "Vanamoinen!" reče tiho, kao odjek na glas Kitaro koja je već izgovarala propisani tekst da bi odgovorio onaj pored njega.
     Gundalinu opet pogleda ka prozoru, čak i ne primećujući da mu je nekoliko ljudi uputilo oštre poglede nezadovoljstva; gotovo da je očekivao da kroz okno ugleda lice zagledano u njega, u sve njih, lice maskirano tilom, i sa čitavom kožom obojenom u crno, i zatamnjivanjem očiju do indigo boje - ali i sad lice s pogledom ustremljenim kao kod ludaka.
     Nikoga na prozoru nije bilo. Ali on jeste video Kulerva: Kulervo. Kulervo je ovde. Morao se ugristi za usnu da ne bi viknuo to ime i narušio obrazac ponovo, neoprostivo. Na silu je vratio svoje emocije opet pod kontrolu, uviđajući značenje obrasca, važnost nenarušavanja površinskog napona grupne koncentracije... Uporno je držao svoje mesto u ritualu, ali za to vreme njegov um je rasipao nagoveštaje poput kristalnih figura za igru, i čitao njihove obrasce... Kulervo noćas ovde; Kulervo prerušen i ranije, u ovim prostorijama. Ali Rid Kuleva Kulervo je u Bratstvu... a to je jedan deo organizacije Kartografa, deo korumpiran silom znanja, deo koji sada iskorišćava kartografske tajne i uticaje da bi destabilizovao i trovao čitava društva i hranio se nastalim haosom, izvlačio profite za sebe. To su oni članovi koji su naopačke prevrnuli verovanja i vrednosti osnivača... ubili Gundalinuovu braću i pokušali da mu onemoguće povratak na Tijamat.
     Zašto je Kulervo došao noćas ovde, i namerno - u to je Gundalinu bio siguran - privukao njegovu pažnju? On opet pomisli na bočicu na kaminu. Ako je nije lično stavio tamo, Kulervo je, svakako, postigao da je Gundalinu primeti. Zašto? Kulervo radi za Bratstvo; Kulervo je genije bioinženjeringa, čovek koji tehnoviralne mehanizme poznaje bolje nego iko drugi u celoj Hegemoniji...
     Najednom je razumeo: zbog "vode života" Bratstvo je ovde već stupilo u akciju, već se uvlači u organizam novog društva, baš kao da on nije postavio tolike prepreke da upravo to onemogući. Bratstvo želi "vodu života" za sebe... a Rid Kulervo je ovde da im to isporuči.
     Međutim, šta je nameravao da postigne noćas? Možda je špijunirao, sakupljao informacije o snazi i organizovanosti svojih protivnika. Samo, onda ne bi namerno skretao pažnju na sebe, ne bi namerno podmetnuo nagoveštaj rešenja jedinom čoveku koji ga može razumeti...
     Figure su zazveketale i pale u položaj u kome će sačekati poslednji odaziv učesnika; a Gundalinu je zurio u onaj jedan element kojim je upotpunjen obrazac izgrađen dosadašnjim, zapamćenim rasporedima.
     "Ima li pitanja koja moraju biti postavljena da bi na njih bilo odgovoreno?" tiho je pitala Kitaro, gledajući redom njihova melanholična, u misli zadubljena lica.
     "Ima", reče Gundalinu. "Jedan čovek je noćas bio ovde, i prolazio kao jedan od nas. Upravo sam shvatio ko je on. On je pripadnik Bratstva - onaj koji je na Jezeru vatre ukrao zvezdopogon od mene. Njegovo ime je Rid Kuleva Kulervo."
     Vanu se, s druge strane stola, trgnuo. "Majstor?" reče on. "Bogovi - priča se da je Majstor odgovoran za sve od ilegalnog tržišta zvezdopogonske plazme pa do polovine narkoprometa koji stiže sa Ondinija. Povezan je sa Thaninom Jaakolom..."
     Gundalinu se ukruti. "To nisam čuo. Otkad?"
     "Od incidenta sa zvezdopogonskom virusnom plazmom", reče Vanu.
     Gundalinu se namršti, kriveći lice. "Vanu, imaš skenerske podatke o njegovim bionomima... ja sam jednom dao da se sprovede istraga o njemu, zvaničnim kanalima, i rezultati me nisu zadovoljili. Želeo bih da usmerim naše snage na utvrđivanje ko je i šta je on zapravo. Mislim da bi za nas moglo biti od životnog značaja da znamo šta on tačno hoće."
     "Daj da ga policija uhapsi, ako je tako, Bi-Zi", reče Vanu, najednom žustar. "Da mi njega deaktiviramo, i provučemo kroz dubinsko ispitivanje. Bogovi! Ukebati Majstora! Bila bi to fenomenalna pobeda za nas - za Zlatnu sredinu."
     "Ne", reče Gundalinu, ispunjen gađenjem. Vanu ga pažljivo pogleda. "Ne, En-Ar", ponovi on malo smirenije. "Mislim... mislim da bi konsekvence bile previše nepredvidive." Jer je Kulervo previše nepredvidiv. Pokuša da zamisli kako bi dubinsko ispitivanje delovalo na tu nestabilnu ličnost. Lako bi moglo izazvati potpun slom. Gundalinu nije bio baš siguran zašto mu je to važno, posle onoga što mu je Kulervo uradio u Nakrajsveta. Ali, želeo je da taj intelekt ostane netaknut... i perverzno, duša čoveka za koga je taj intelekt prikačen. "Bolje nam je da ga samo držimo pod diskretnom prismotrom, sad kad znamo da je tu; pa, da vidimo kuda će nas on odvesti. Ima dovoljno vremena da mu namestimo kratak spoj, ako to postane potrebno. Neće taj nikuda, odavde. Bar u to sam siguran."
     Vanu nevoljno klimnu glavom.
     "Onda, istraga o njemu", reče Kitaro. "Što pre."
     Gundalinu potvrdi pokretom glave, jedva čuvši sledeće pitanje, koje je postavio Abidoes... Njegov um je tonuo u uspomene na Rida Kuleva Kulervoa, na tajne i protivrečnosti tog čoveka. Tek sad je shvatao dubinu svoje potrebe da dođe do nekih odgovora... i do Kulervoa, da se suoči s njim. Odnos između njih dvojice nije kompletan; imaju još neka nezavršena posla...









47. TIJAMAT: Karbankl
     Ukres Svetlohodni uđe u novi klub-salon zabave Tor Zvezdošetne. Na ulazu je osetio jedan uznemirujući treptaj dQja vu. Ovde se nije promenilo ništa. Uspomene su mu govorile tako, iako su oči obaveštavale da ovaj klub/salon ne liči ni na šta viđeno u starim danima, kad je lutao Ulicom, opremljen tekućim računom bez dna, svim silama glumio dekadentnog i blaziraniog tipa a tajno bio Starbak i pribavljao informacije da bi pomogao kraljici Arijenrod da ostane nadmoćna u odnosu na strance.
     Zapravo je osećaj bio onaj pravi; Ukres je svojim unutrašnjim vidom poznavao ovo mesto. Tor Zvezdošetna je jednom vodila najbolji klub u Ulici, i sad opet, iako ovog puta "najbolji" zahvaljujući nepostojanju konkurencije. Video je na drugom kraju sale gazdaricu - bar prepoznatljivu, a ne sasvim transformisanu kao u starim danima. Onda je bila dekorisana kao lutka, da bi se uklopila u bizarne fantazije stranca koji je bio pravi vlasnik kluba. To je bio živi košmar, čovek zvani Izvor.
     Tor je podigla šaku, njemu u pozdrav. Klimnuo je glavom ali je ostao na istom mestu. Nije hteo da dođe ovamo, govorio je sebi da neće... pa ipak, kao čovek koji se bespomoćno sulja niz blatnjavu strminu, našao se na ovom pragu i dogodilo se da ga prekorači...
     "Zdravo Ukrese." Jedna šaka ga je uzela za mišicu ruke i okrenula.
     "Emerina", reče on, samo upola iznenađen. Osmehnula mu se, i on vide kako se produbljuju bore starosti oko njenih usta punih usana. Odavno nije pogledao Emerinu izbliza - promene na njenom licu bile su šok; za razliku od onih na njegovom licu, koje su se privlačile tiho, i na koje se godinama postepeno navikavao. Ipak, ona je i sad bila lepotica, sa kosom tamnom i dugom, i očima u boji mora. "Sasvim sam...?" reče ona, s blagim prekorom. "'Aj' s nama pa ne'š biti." Povuče ga sa sobom.
     Pošao je, svojevoljno, za njom kroz salu i dospeo u jedan zaklonjeni ugao gde su sedeli Kirard Set Dalekoputov i pet-šest drugih njegovih prijatelja iz starih dana. Primeti, onako uzgred, da među njima nije Kirardova supruga.
     Sede s njima; osećaj da je iskliznuo iz vremena produbi se dok je tonuo pod težinom njihovih šaka koje su mu želele dobrodošlicu i pod magijskim, hipnotičkim uticajem strobo-svetiljki i bizarnih zvučnih efekata igrica, koji su činili pozadinu njihovim pozdravima.
     "Gucni od ovoga", reče Kirard gurajući flašu tlaloka i pehar prema njemu. "Još jedan iz onih vremena, koji je preživeo sve do danas, kao i mi. Teško je poverovati, zar ne?" Mahnuo je rukom, puneći vazduh oblakom dima sa mirisom cimeta. "Sve izgleda kao u vremena ona..." Njegov osmejak postade tužan i iskren. "Imam osećaj da sam jopet mlad - preporođen. Bokčeta mu, pojma nisam im'o kol'ko sam jadan bio, izgubljen u vakuumu, sve dosad, a sad imam šta da očekujem od budućnosti, ne samo da čekam da umrem."
     "Jest." Ukres klimnu glavom, zahvaćen neočekivanim talasom saosećanja. Ta njegova potvrdna reč kao da je bila odjek onoga što su, manje-više jednoglasno, promrmljali i drugi za stolom. Poče piti tlalok, čija gorka slatkoća se u dodiru s jezikom pretvarala u paru, ispunjavala mu glavu, uklapala se u njegovo raspoloženje. Uzdahnuo je.
     "Torica Zvezdošetna nam se lepo snašla, za jednu običnu lučku radnicu baš fino, moram kaz'ti", reče Kirard Set, gledajući po sali. "Dobro koristi dve stvari: kraljičansku naklonost i izvesnu svoju urođenu promućurnost." Podupre bradu dlanom.
     "A restoran?" upita Ukres, naslanjajući se unazad.
     "Ona ostaje suvlasnik ali poslom sad upravlja Šotvin. Kol'ko ja čujem, ide im pos'o bolje no ikad; ali, rešavanje praktičnih problema Šotvinu nije jaka strana. Njega treba vezati." Kirard se tiho, hehetavo nasmeja.
     "Moraće on da nađe neku drugu da ga vezuje, odsad..." reče Kaber Lu Zelenpoljski, žmirkajući.
     Smeh se raširi oko stola poput talasića na vodi, pa i Ukres ne odoli i nasmeja se.
     "Dobro!" reče Kirard, čije su oči zablistale. Pružio je ruku, stisnuo Ukresovu mišicu. "Takvog volim da te vidim. Svima si nam nedostajao, znaš."
     Ukres ga pogleda, čekajući uobičajenu otrovnu žaoku; iznenađen što je nema. Svud samo klimanje glavama, osmesi. "Paaa, valjda sam i ja zaboravio koliko mi nedostaju stari dani", reče. Skloni pogled od previše radoznalog zurenja svojih negdašnjih prijatelja, s iznenadnim osećanjem da je seo u sobu s ogledalskim zidovima. Dopusti svom pogledu da luta po nasumičnim stimulacijama svetlosti i buke.
     "Gle'j", reče Emerina upirući prstom. "Zar nije ono tvoj sin? Ta-mi-se!"
     Ukres nađe Tamisovo lice u grupi gostiju koji su stajali: Tamis se okrenuo, iznenađen što ga neko doziva po imenu. Pogledao ih je, a lice mu se prekrilo surovo jakim izrazom krivice. Okrete im leđa i nestade.
     "Hja, šta to bi?" reče Emerina tiho. "Mislila sam da je tvoj sin srećno oženjen čova, Ukrese. Al' onda šta će ovde sam, i tako... kao krivac...?"
     Ukres se namrštio, šaka mu se stegla oko vrča; čuo je nagoveštaje unutar nagoveštaja. "On nije moj sin." Otpi još tlaloka, koji je sad bio samo gorak.
     "E, aj' sad", reče Kirard Set blago. "To ti je malo preoštro, a? Ako luta kroz noć k'o i mi, sve izgubljene duše, zbog nevolja u braku, u potrazi za nečim što nema kod kuće... to ne znači odmah da..."
     Ukres ga pogleda gnevno, pamteći svadbu i ono na spratu. "To mi nije sin", reče ravno. "Nemam dece." U njegovoj svesti naglo iskrse Arijel, onaj izraz na njenom licu kad se zamalo nisu sudarili na izlazu iz skrivene niše gde je bio uhvatio svoju ženu da kao voajer gleda B. Z. Gundalinua. Taj izraz, na licu uvek toliko sličnom licu njene majke, rekao mu je, tada, da je čula sve što su rekli: čak ni Arijel ni Tamis nisu moji. Njegovi su!
     "Tata?" rekla je ona tad, pružajući ruke ka njemu i hvatajući ga za rukav. "Tata!" uzviknula je, a on je samo otrgao ruku i progurao se pored nje, bez ijedne reči, ne mogući u tom trenutku da podnese čak ni da je pogleda. Od tog časa pa do danas, više nijednu reč nije progovorio ni s njenim bratom ni sa njom.
     Kirard Set uzvi obrve. "Hoćeš reći da su glasine zaista istinite? Ono o Luni i tom strancu koji se vratio kao vrhovni sudija? Je li on zaista to što se isprečilo između tebe i nje? Je l' to razlog što on tako strastveno podržava svaki njen ćef?"
     Ukres je slegnuo ramenima: pokret stegnut, sačinjen od više trzaja. "Jeste", promrmlja.
     "Žao mi je što to čujem", reče Kirard Set, kao da to zaista misli. Ukres baci sumnjičav pogled ka njemu, pitajući se koliko je tih glasina pokrenuo sam Kirard. "Da li se oni baš... sastaju, tajno?"
     Ukres odrečno odmahnu glavom, posmatrajući svoje šake najednom vrlo pomno. "Ne. Ona neće dozvoliti da se to desi. Time bi odveć ugrozila svoju poziciju. Ali, vode ljubav očima, kad god su u istoj prostoriji..." Sklopio je oči i odmah video njih dvoje kako zure jedno u drugo.
     "Moj prijatelju stari", reče Kirard Set, dodirujući opet njegovu mišicu, "ta bitka je izgubljena davno, iako ti tek sad od nje krvariš. Luna nije bila ona žena koju si poštovao i voleo godinama. Znaš da nije. Ostavi i nju, i tu stisnutu karemovsku guzicu, prepusti ih njihovoj jalovoj uzaludnosti. Ovde uvek postoji nešto drugo, ispod onog što je vidljivo, otvoreni su neki putevi koji su ranije bili zatvoreni, a koji će te odvesti do zadovoljenja o kakvima nisi ni sanjao..."
     Ukres, u kome je radoznalost uspela da izroni ispod slojeva tamnijih misli, pogleda Kirarda u oči. "Na šta misliš?"
     "Mi smo deo jednog... tajnog reda, koji ima članstvo na svim svetovima Hegiške, i prastaru istoriju, nezavisnu od ma kakve vlade ili grupe, pa i Hegiške same. Imamo svoja pravila i svoje ciljeve, a i svoje nagrade, koje bi mogle nadmašiti sve što zamisliti možeš... Da li te to interesuje?"
     Ukres obori pogled pred naglom žestinom u Kirardovim očima, poče pretraživati druga lica za tim stolom. Sve te ljude je poznavao - ili je mislio da ih poznaje, pre mnogo godina, u Zimi. Onda, kao žutokljunac tek došao iz Leta, željan da bude pušten u njihov svetli, sofisticirani svet snova, bejaše spreman da učini ma šta samo da im se pridruži... Pa je i činio sve, sve što su tražili, dok najzad nije poverovao da je sve video i sve uradio i da nema toga što će ikad više moći da ga iznenadi, zgrozi ili ponizi. Da ništa više ne može izazvati bilo kakav šok.
     Odjednom uvide da želi da se opet oseća onako: da ne postoji ništa, baš ništa, osim čulnih doživljaja... "'Aj' da čujem malo više o tome", reče tiho.
     Kirard Set se smeškao. "Pre nego što pređemo na to, treba srediti pitanje tvoga uvođenja u naš red." Dok je Kirard to govorio, nečija šaka se spustila na Ukresovo koleno, ispod stola. Ukres se iznenađeno trže a šaka ga je već stegnula za butinu i počela da klizi nagore, duž noge. "Demonstracija iskrenosti tvoje želje da nam se priključiš", nastavio je Kirard ujednačeno, "serija testova čiji je cilj da dokažu tvoju pouzdanost... odanost, prijemčivost, fleksibilnost... izdržljivost."
     Još jedna šaka se, ispod stola, pridružila prvoj, kliznula između njegovih nogu, zašla sasvim drsko i poduhvatila naglu bolnu izbočinu koja se nadigla u njegovim preponama. Još nekoliko šaka, koje su počele da lutaju po donjem delu njegovog tela, da ga masiraju i miluju, a za to vreme njegove ruke su se na rubu stola grčevito stezale; ali nije učinio ništa da odgurne one ispod.
     Kirardove oči nisu ni za tren napustile njegovo lice, oči napete, znalačke. "Mislim da ćeš u tom izazovu da uživaš. Znam da ćeš proći sa izvanrednim uspehom." Pokretom ruke pokaza ka vratima. "Idemo?"
     Ukres dovrši piće; ruke su mu drhtale, tlalok je u njegovim čulima eksplodirao gorkom slatkoćom. "Spreman sam", šapnu. Diže se na noge, one šake pootpadaše s njega, ali sad se njihova tela natisnuše oko njegovog. Osećao je njihovu toplotu, vrtoglavicu od nje, a oni su opet spustili ruke na njega i poveli ga ka vratima.









48. TIJAMAT: Plantaža Ngenetovih
     "Ali, gazda, ima bar jedan sat leta od grada dovde..."
     "Kažem, teraj to nazad!" Rid besno mahnu rukom ka severu, niz sumornu liniju obale. "Bog te jebo, lebdilica će ovde da se vidi kao ispaljena svetleća raketa, u ma kakvom pregledu teritorije. Na ovom prostoru ne bi trebalo da bude niko, čak ni Gundalinuovi istraživački timovi. Ova plantaža je vlasništvo Pala-Tionke."
     "One koja je glavni inspektor...?" Kedalion Niburu se lako namršti: nije razumeo.
     Rid je klimnuo glavom. Njegovo ogorčenje se povećavalo. "Jeste, tupanderu. Nasledila od muža. Oboje su ovde postali domoroci."
     "Onda š'a ćemo mi tu?" Niburu se osvrtao, gledao pustu kamenitu obalu, zelena brda blagih padina iznad njih, hladno sivo nebo; njegovo nerazumevanje prelivalo se u nevericu.
     "Zato što Izvor hoće da se posao uradi ovde", reče Rid osećajući ukus svake reči kao ukus krvi. Posmatrao je kako Niburua preliva bledilo. "Sad, jebi ga, šibaj odavde." Gurnuo je svog pilota ka lebdilici koja je čekala. "Zvaću te kad mi budeš potreban."
     Niburu se bez daljeg raspravljanja popeo u lebdilicu, ali Rid vide mešavinu zabrinutosti i sumnje u njegovim očima dok je zatvarao hermetična vrata. Rid pogleda na drugu stranu. Zagleda se dole, u svoja stopala, nagomilanu opremu, grubi kvarcno-iskričavi pesak; zemljište, i na zemljištu njegovo mesto, neopozivo određeno, fiksirano. Ostade tako sve dok lebdilica nije odskočila u vazduh, vinula se u daljine, i nestala ka severu.
     Pogled je podigao tek kad je bio siguran da nema nikog, apsolutno nikog ma gde oko njega. Šum talasa koji su se razbijali o obalu bio mu je nerealan, kao da postoji zapravo samo u njegovoj glavi, kao da se on, Rid, nalazi u tišini koja je toliko potpuna da zaglušuje. Udahnu duboko, punim plućima, vrlo hladan morski vazduh; zadrža ga, okrećući se polako, proučavajući brda sa poklopcima od magle koja su ga zatvarala u u njegov dvodimenzioni kosmos na toj traci mokrog peska. Opet pogleda dole, u taj pesak, pa dalje po stenovitim džombama na plaži, sve do onih prostora gde mu je magla prekidala dalju vidljivost.
     Napokon, pogleda more. Pružalo se kao napeta srebrna zavesa sve do bezobličnog horizonta, gde je krvarilo u nebesa, slivalo se s njima u jedno. Tijamatovci obožavaju More kao boginju koja je svemoćna i koja proždire sve. Thalasa dala, Thalasa uzela... govorili su. Obgrlio se rukama oko prsa, govoreći sebi da je ova drhtavica koja prolazi kroz njega posledica vetra, samo vetra. Načini tri teturava koraka prema belo oivičenim talasima. "Tijamat..." šapnu.
     Pođe dalje, niz svetlucavu padinu. Bilo je to vreme između završetka oseke i početka plime. Prisilio je sebe sa stupa dalje, do linije susreta mora i kopna; pustio je da se sledeći nadolazeći talas razlije, sav u ključanju i šištanju, preko peska, i da se razbije o njegove noge, da ih zagrli svojim bezobličnim fluidnim rukama kao živo biće. Ledena voda je pljusnula sve do cevanica, pokvasila mu nogavice pantalona.
     Okrenuo se i potrčao uz plažu, do mesta gde je ostavio svoju opremu. Sručio se pored nje, na izmičuću stabilnost peska, zadihan. Šake su mu se stiskale pa opuštale, opet i opet, zarivene u pomična zrna peska. Sedeo je zguren u svojoj teškoj bundi zvanoj "parka", kao dete kad, umotano u ćebad, sluša nepoznate zvuke u noći. Gledao je kako more navaljuje na njega i povlači se, bez kraja u svome ponavljanju.
     Posle nekog vremena disanje mu se smirilo. Stresao je glavom i osovio se na noge, praznih očiju, sa psovkom odbacio od sebe punu šaku peska. Hladni, vlažni vetar pronalazio je svaku slabu tačku u njegovoj teškoj odeći, upotpunjavajući njegov jad. Majkozaljubljeni ovo nazivaju prolećem, izlaze u košuljama sa kratkim rukavima, a njemu se dupe skočanjilo od zime. Mora početi da pešači, da se malo zagreje. Merska kolonija koju je zapazio iz vazduha, iz lebdilice, bila je jedno kilometar severno odavde - za toliko se mora vratiti. Nije ni hteo da aterira bliže i privuče neželjenu pažnju ljudi ili mera. Nabaci ranac na leđa, okači paralizujuću pušku velikog kalibra o rame, i pođe teškim hodom na sever.
     Na Tijamatu je, evo, već tri meseca, a danas je prvi put izišao iz grada. Poslali su ga na Tijamat čim je putovanje postalo izvodljivo, baš kao što mu je Izvor i obećao, sa zadatkom da počne rad na dekodiranju i novom sintetizovanju tog tehnovirusa koji je u narodu poznat kao "vodica života". S njim je doputovao Ter-Fo, Novosklonac koji je na njega svojevremeno utisnuo vreli žig kao na imovinu, da mu ovde bude nadzornik i prenosilac Izvorovih želja, i da ga svake noći "vodom smrti" nagradi za još jedan preživljeni dan. S njim su takođe doputovali Niburu i Ananke, njegovi, još i sad, kompanjoni; njima trojici je dopušteno da ostanu zajedno, mada Rid nije znao zašto.
     Uznemirio se, ali ne stvarno iznenadio, kad je video da je Gundalinu došao pre njega. Kad je razmišljao o tim stvarima, uvek mu se, nekako, činilo da se njih dvojica neizbežno moraju ponovo sresti. Ali sad je B. Z. Gundalinu bio glava hegemonijske vlade; a Rid Kulervo - rob. Razmatrao je ironiju toga, puštao da ga ona grize u stomaku kao pregršt crva, dok je hodao ovom obalom. Iako su mu koraci bili isti kao koraci ma kog slobodnog čoveka na ulicama Karbankla, nespavajuće oko koje je zurilo gore ka njemu svaki put kad bi otvorio šaku podsećalo ga je, sto puta dnevno, da je izgubio svaku kontrolu nad svojim životom.
     Nije se iznenadio kad je otkrio da Gundalinu već vodi svoj sopstveni program studiranja "vode života", zasnovan na ranijim proučavanjima i podacima dobijenim od tijamatske kraljice, za koju se pričalo da je na neki način fanatik kad su meri u pitanju. Ta je zabranila ma kakvo ubijanje mera, čak i u naučne svrhe, iz čega sledi da je Hegemonija očajnički željna da se na neki drugi način dokopa "vode života". Sigurno tragaju za načinom da je industrijski sintetizuju, ako je to ikako moguće ... kao i on. A Gundalinu o "pametnoj materiji" zna više nego ijedan drugi živi čovek, osim njega samog. On je Gundalinua učio i naučio vrlo dobro, i onda mu dopustio da ostane živ, da upotrebi znanje... Trebalo je da to bude Ridova najgora greška u životu.
     Međutim Gundalinu ovog puta nije došao samo kao istraživač. Sad je pokušavao i da upravlja jednim svetom. Zato je morao, hteo ne hteo, da prenese jedan deo svojih poslova na druge ljude. Nije više bio šef istraživačkog odeljenja. Zato je Rid, još jednom, počeo da crpe i koristi, ali sada potajno, sva saznanja koja je Gundalinu uspevao da prikupi; skrivene ruke Bratstva pomagale su mu da se dočepa svih Gundalinuovih rezultata.
     Nije se mogao obratiti Gundalinuu direktno... nije mogao sebi dopustiti čak ni taj luksuz da novi hegemonijski predsednik Vrhovnog suda na Tijamatu uopšte sazna da se on, Rid, nalazi makar i na svetlosnu godinu od ove planete. Ipak, neki izopačeni deo njega bio je stalno privlačen, kao unutarnjom prisilom, da traži Gundalinua, da ga gleda, da mu nabacuje signale, ostavlja tragove. Igrao se opake skrivalice sa Zlatnom sredinom i sa Bratstvom - još jedan dokaz, njemu samome i svakome ko bi ga u tome uhvatio, da je temeljito i totalno lud. U hodu opipa unutrašnjost odeće, nađe lanac koji je još nosio oko vrata, a na njemu privezak spojen s jednim prstenom. Topao, zaštićen, na srcu.
     Rad je otpočeo korišćenjem podataka ukradenih od hegemonijskih istraživača. Ali, glavnina toga bila je bez fokusa ili sasvim besmislena. Beskrajne lingvističke analize i teorijske studije o merskoj pesmi, potankosti narodnih predanja o merima, izatkane u traku informacija - a sve to je trebalo, da su njega pitali, jednostavno odbaciti kao suvišno. Ipak, osećao je svojevrsni zanos kad god je slušao snimke merskih pesama, naizmenično punih veselja, melanholije i crne tuge; obuzimao ga je neki neobjašnjiv sled podsticaja i unutrašnjih odgovora, nad kojim nije imao kontrolu niti ga je razumeo.
     U sve to njihovo nakupljeno znanje je zurio dok nije zapamtio sve što ma ko na ovoj planeti zna o merima, i dok mu njihove pesme nisu počele pohoditi snove... Ali, sve to vreme neki delić njegovog razbijenog uma kričao mu je na uvo da on već zna mnogo više od toga, ne samo o tehnovirusima koji mere čine toliko važnim nego i o merima samima; ali, samo kad bi mogao da se seti.... samo da se seti...
     Žmirnuo je nekoliko puta i izvukao se iz tih budnih snova. Vide da je još jednako na istom mestu, nasamo s morem, da gaca po beskrajnoj uzanoj plaži, kao po oštrici između okeana i kopna. Oslušnuo je grohot i ćutnju talasa, kričanje ptica, odsutnost ma kog ljudskog zvuka. Ispred njega iz magle iskrsnu nagli zid od stena: neka davna lavina koja se stropoštala na obalu, napravila prirodni lukobran, zaklonila svojim rukama jedan polumesec plaže od navaljivanja talasa. Tu se udomila ona merska naseobina koju je maločas video iz lebdilice. Stene su se stumbale daleko u more; zato će on morati ili da gazi oko njih ili da se pentra preko njih. Znao je, u sebi već rezigniran, šta će od ta dva biti njegov izbor. Opet spusti pogled, ka neprekidnom promicanju trake peska i morskih naplavina ispod njegovih stopala.
     Naigrao se dovoljno tim informacijama o merima, ne postgavši nikakav napredak ali našavši izobilje izgovora da odugovlači s onim jednim, neizbežnim poslom - da dođe na ovo mesto, gde se sad našao, izbačen iz školjkaste materice Karbankla, poslat da lovi mere i da jednog ubije da bi mu uzeo krv.
     Znao je da se to mora uraditi; nijedna analiza tehnovirusa ne može biti uspešna bez uzorka merske krvi. Iznenadio se kad je shvatio da Gundalinu, posle tolikog rada, još nema takav uzorak. Čak i ako se kraljičanska zabrana lova na mere protezala i na istraživački rad, sigurno je postojao neki način da se uzme malo krvi od živog mera. Po izveštajima koje je pročitao, merska kolonija je uvek cela hrlila u pomoć ma kom napadnutom ili ugroženom meru. Zato su ih lovci uvek sve prosto ubijali i iz njih cedili krv: to je bio najlakši, najjednostavniji način. Računalo se da će tokom jednog stoleća hegemonijskog odsustva meri uspeti, nekako, da obnove svoju raniju brojnost.
     Ipak, sa tehnikom koju je Gundalinu imao na raspolaganju, mora da je moguće da iz krda izdvojiš samo jednog mera, onesvestiš ga, uzmeš mu uzorak krvi. Još jednom se zapita zašto to nije rađeno. Previd tako upadljiv, gotovo kao da Gundalinu namerno koči istraživanje - ili traga za nečim drugim...
     Rid opet razmotri pseudolingvističko mersko blebetanje nazvano pevanjem. Tu postoje neke unutrašnje sheme, oštećene ali ne lišene značenja; Ridu nije bilo potrebno da pročita naučne zaključke o tome, jer je i sam toliko osećao, intuicijom. Značenja koja su važna za... Nešto bespomoćno i beznadežno opet zalupeta u svome kavezu u njegovom mozgu, i Rid opsova. "Ne za mene!" povika besno. Zid od stenovitih gromada baci te reči nazad, na njega, onda ih magla proguta.
     Možda Gundalinu usporava istraživanje zato što se plaši da će novo uvođenje "pametne materije" u velikim količinama u ljudsko društvo naneti Hegemoniji isti udarac kao svojevremeno Imperiji. Večito se taj Gundalinu preterano brine za šire značenje događaja - kao da od njega išta stvarno zavisi. Ako on ovo ne uradi, uradiće već neko drugi; uvek se nađe neko da obavi svaki posao i da ne brine za posledice. To je Gundalinuova mana, to guši njegove prirodne instinkte; zato Gundalinu nema dovoljno poverenja u sebe. Rid je pamtio onaj izraz oduševljenja i oslobođenja koji se pojavljivao na Gundalinuovom licu u pojedinim momentima njihovog zajedničkog rada... izraz uvek na samo jedan korak od užasa. Ali Gundalinu nikad nije prekoračio tu ivicu, a pošto ga je Rid gonio na stalno suočavanje sa svojim punim potencijalom, nikad nije ni uzmicao od nje. I postigli su čudo, jednom, protiv svake verovatnoće...
     Stao je naglo jer se crni zid vulkanskih stena digao tačno ispred njega, zaprečio mu put. Pođe ipak napred, ispruženih ruku, dodirnu ga, oseti da mu stene daju temeljit oslonac, ali oseti i zupčastu poroznu oštrinu kako mu grebe kožu dok zaustavlja njegovo kretanje napred. Nazad ne može, okolo ne može - mora odozgo, mora se oderati o tu neizbežnost.
     Počeo se pentrati, prosto zato što ništa drugo nije mogao da radi. Nalazio je put s jedne na drugu izlomljenu površinu, izvlačio se nagore, bezobzirce, bez razmišljanja, rukama koje su počinjale da krvare; grabio je kud je stigao, preskakao, prepuštao svojim savršenim refleksima da ga nose instinktivno ka bezbednosti, s jedne zupčaste ivice na drugu. Negde ispred njega izbio je gejzir vode, koja je eksplodirala kroz jednu prirodnu "trubu" u stenama i zatim se kao pljusak sručila na njega. Negde daleko ispod sebe nazreo je senovitu kretnju: more se zmijski podvlačilo pod prividnu čvrstinu ovog krša, neumoljivo potkopavalo stabilnost cele mase, vrebalo da on učini jedan pogrešan korak... Oseti da se gromada ispod njega počinje, pod njegovom težinom, pokretati; dugi skok, grabljenje uz još jednu strmu uglastu površinu, i on se zaustavi, teško dišući.
     Bio je stigao na "krestu" tog krša. Podigao je glavu, stabilizovao ravnotežu, osmotrio potpuno otvoreni vidik, i konačno video njih, kako ga čekaju. Meri...
     Gledao je kako se kreću ispod njega, desetine i desetine njih; čuo njihove glasove mutno, kroz glas mora. Ispustio je neki zvuk između smeha i neverovanja, jer je neka radost bez imena i izvora ispunila prazninu u umu i duši. "Znam vas..." poče šaputati. "Znam ja vas. Moji ste."
     Zatim je stresao glavom i opsovao, uplašen tim nerazumljivim rečima koje je upravo izrekao. Malopređašnja divlja, duboka radost sva se smrvi pod teretom očajanja: posegnuo je nazad, preko ramena, da dohvati pušku. Znajući šta će sad učiniti, ujedno je i znao, najednom, da je to gnusan zločin, konačni akt samoporicanja i perverzije koji će ga prokleti zauvek... Ali nije znao zbog čega je to tako, nije čak znao ni otkud zna.
     Ovamo ga je poslao Izvor, sa zadatkom da pribavi izvesne odgovore. Ovamo ga je, još kako, Izvor poslao, sa zadatkom da ubije jednog mera i donese njegovu krv na analizu. Ako ne uspe ili ako se usprotivi, on zna koja ga kazna čeka. Njegovu dušu ispuni pustoš, i beznadni jad, kao da je krenuo da ubije jedno od svoje sopstvene dece. Zvuk mora bio je kao crni smeh bogova; znao je kome se smeju: njemu.
     "To su jebene životinje, jebo te!" Nekontrolisana, životinjska zaslepljenost digla se u njemu i progutala strah, i jad ... i onaj drugi bes koji bi ga sprečio da uradi ovo što će uraditi. Naredili su mu da ubije. Ubiće. Da bi mogao, dovoljno je da umom vidi onu bezličnu, dušožderuću hrpu truleži koja ga je poslala ovamo. Od toga odmah poželi da ubije nešto, bilo šta; to postane potreba, moranje...
     Poče da se spušta niz drugu stranu tog brega odronjenih stena, sada ispražnjen od sumnji; pazio je da ne čini nagle pokrete niti ma šta što bi privuklo pažnju mera pre nego što mu budu na dometu. Morao je biti dovoljno blizu da prvim hicem ubije jednog, jer nije mogao znati kako će da reaguju na pucnjavu. Ako ubije jednog a ostali ne pobegnu, upotrebiće sirenu koju su lovci na mere oduvek koristili, zvanu "sonik-skrembler", čija buka će ih sigurno oterati u more u slepoj panici, i ostaviti ga samog sa truplom.
     Bio je sada dovoljno blizu da razazna boje njihovog krzna jasno, ta oker i braon leđa, trougao zlatnog krzna na prsima ženki. Njihali su glavama blago, na tim svojim dugim vitkim vratovima, njihove oči bile su ispunjene mirom. Njihovo perajasto šljapanje po tlu zaista nije bilo mnogo graciozno, ali učini mu se da ima nečeg vrlo dirljivog u načinu kako se oni, ipak, pragmatično i dostojanstveno drže i u tim okolnostima. Dobro sam uradio posao, dobro sam ih napravio. Jaki su...
     Opsova još jednom i smače pušku s ramena. Prisiljavao je sebe da ne vidi ranjivost bezazlenih stvorova dole, da vidi samo obezličeni svoj bes. Uzdiže se na noge, balansirajući na kosoj strani jedne gromade, uperi pušku. Nanišani, ali poče lutati nišanom nasumice po krdu; zaustavi ga ipak na samo jednom, slučajno odabranom meru. Udahnu i zadrža dah pokušavajući da natera sebe da puca.
     Voda, okeanskim talasom navaljena, još jednom je eksplodirala kroz vertikalnu rupu u steni, desno od njega, i pljusak ga je prelio. Sav mokar, zaslepljen ledenim kapima, on oseti da mu oslonac izmiče. Ispusti oružje i začu njegov zveket i pad između stena; a on se baci, svim silama, da nađe sebi uporište. Uhvati jednu izbočinu iza sebe, oseti strašan trzaj u obema rukama kad se težina celog tela u padu najednom prenese na njih. Zatim oseti da prsti gube oslonac na površinama ljigavim od algi, i da pada, slobodno pada, za puškom, u stenovito grlo.
     Kriknuo je u padu; i kriknuo još jednom kad se taj pad naglo zaustavio. Ošamućena neverica; ukus krvi na ugrizenom jeziku. Očima koje su se razbistravale vide crni kamen tik ispred svog lica... crni kamen svud okolo, kao u bunaru. Daleko gore, prorez plavog, jedini deo neba njemu vidljiv. Ali slabo vidljiv, jer pogled su mu zaklanjale njegove sopstvene ruke, podignute uvis, slobodne da mlataraju kao krila insekta. Celom dužinom leve vrištao je bol, pa i niz levu stranu tela, zario se nagore, u vilicu, čim je pokušao, uzaludno, da povuče ruke dole. Ostade zaglavljen kao buba u stenovitom procepu. Stopalima nije dodirivao nikakvu čvrstu površinu; ali, noge mu nisu bile ni slobodne da mašu ili se ritaju više od dvadesetak santimetara tamo-amo, jer oko njih nije bilo mesta za to. Počele su da trnu... Pogledao je dole, naprežući se da nešto vidi pored uglastih kamenih izbočina. Vide nemirno svetlo odraženo u vodi. Zatim se jedan talas uvalja u njegov zatvor, i nabuja do njegovih kukova, probijajući ga ledenom hladnoćom sve do kostiju, čak i nekoliko santimetara iznad te visine. Uklešten, u vodi maltene do pojasa... a plima tek počinje.
     Izgubio je kontrolu nad sobom čim je ovo shvatio; kao da je pao u more kiseline koja mu već izjeda meso sa kostiju. Paničnim bacakanjem još više je iskrivio levo rame tako da ga je bol sasvim oslepio; štaviše, skliznuo je još malo dublje među stene. Dublje u vodu. Užas mu se dizao u grkljanu; on ga proguta, boreći se, sam protiv sebe, za pravo da ne poludi. Ima komunikator u rancu; može da pozove u pomoć, samo ako može da ga dohvati. Niburu će doći po njega, izvući ga odavde, spasti ga. Ima još vremena u izobilju, samo, da dohvati taj ruksak...
     Pokuša opet da promeni položaj, sad oprezno, pipkajući po ljigavim ali nepopustljivim zidovima, tragajući za rukohvatom koji se nikako nije pojavljivao. Bol je dolazio kao kazna za svaki očajniji, jači pokret. Pokušavao je da nađe i oslonac za noge, negde u uskomešanoj hladnoj vodi dole, ali tamo nikakvog oslonca nije bilo.
     Nastavio je s pokušajima, jedan sat, dva sata, tri sata, bez upotrebe uma; odbijajući da prizna ono što je jedan deo njega znao od prvog trena: da je nemoguće. Brojke su se menjale na časovniku pritegnutom oko zglavka njegove desne ruke, i to mu je bio prizor pristupačniji i jasnije vidljiv nego ma šta drugo u vasioni. Označavale su proticanje vremena... isticanje vremena, njemu preostalog. Celo telo bilo mu je zahvaćeno grčevitim drhtanjem, ali kao da je ostalo bez ikakvih osećaja; čak su i njegove ugruvane, bolne ruke već otupele od hladnoće i od nedovoljne cirkulacije. Jedino mu je um još bio jasan, registrovao je svaku sekundu, okrutnu i ponižavajuću, na ovom kraju njegovog života. Nije mogao dohvatiti komunikator, a i da je mogao, Niburu ne bi mogao doleteti dovde za vreme preostalo do njegovog davljenja. Hladno neumoljivo more već mu zapljuskuje vrat.
     Zastenjao je tiho; stisnuo je bespomoćne šake u pesnice, iznad glave. Još jedno nadizanje mora uvalja se u njegovu robijašnicu, voda mu na tren liznu bradu. Nešto zelenosivo, sa pipcima, prilepilo se za prsa njegove parke, opipalo mu lice nekakvim ružičastim, pulsirajućim telesnim izdužetkom, zatim skliznulo nazad u dubinu. Sklopio je oči, osećajući da mu usne počinju drhtati ... i neki udarac po jednoj mlitavo visećoj nozi, zatim još jedan. Opsova i poče se bacakati panično, sve do novog udara bola koji je bio takav da on, šokiran, ostade sasvim nepomičan.
     Nešto se probilo kroz površinu vode pored njega. On trzajem okrete glavu, grabeći vazduh kratkim neravnim udisajima - nađe tamne, neprobojne oči jednog mera kako zure pravo u njega. Kriknu iznenađeno, a mer nakrivi glavu na jednu stranu, poče ga ćuškati znatiželjno licem u lice, njuškati njegovu kožu.
     "Ne...!" Izmahnu glavom i udari mera u lice, a nogama poče komešati vodu ispod sebe. "Beži od mene! Jebo te, ne diraj me, ne diraj me...!"
     Mer se trže unazad, iznenađen, i šmugnu pod površinu vode. Rid oseti još jedan udar u stopala; zatim, ništa.
     Ponovo sam, on oseti kako ga nadolazak mora ljubi u bradu, hladno gladno, kao da je on odabrani ljubavnik Smrti koja polako postaje nestrpljiva... oseti i zapanjujuću vrelinu svojih suza koje su krenule iz očiju, niz lice. Kad su stigle u usta, osetio je i njihov ukus: slana voda. Kao more. Nastavi da plače a more pođe nagore da mu spere suze.
     ""Alo..."
     Zvuk je spirano krenuo nadole, sve do njega, odbijajući se usput o stenovite zidove. Neki nenormalni uvrtaj krika morske ptice ili dalekog dozivanja mera. Ipak on diže lice ka dalekom nebu, zablenu se u svetlost. Novi talas mu se preli preko glave, u trenutku kad to nije očekivao, i on udahnu vodu, poče se gušiti, kašljati.
     ""...pomognem..."
     Ovog puta bio je siguran da je čuo baš to: jedan visok, jasan glas, reč na tijamatskom jeziku. Stiskajući oči i stresajući glavom, uspe da izbistri vid, i sagleda nešto nalik na oblik žene, nadrealno oivičeno svetlošću. Virila je odozgo ka njemu. Činilo se kao da je napravljena od svetlosti, i da nemoguće sija. Tijamatovci kažu da je more boginja, Majka, Dama Thalasa, koja daje i uzima... "Upomoć", poče on grcati, njoj u odgovor, prvo na trgovinskom jeziku a zatim na tijamatskom. "Molim pomozi mi. Žao mi je. Oprosti mi. Spasi me..."
     "Silazim", doviknu ona. "Dolazim..." Ta zračna vizija žene najednom postade materijalna, čim se pomakla, zatvarajući i otvarajući prolaze svetlosti. Video je njena bosa stopala, jake mišiće, bledu boju nogu, dok se spretno spuštala između zidova procepa sve dok nije kleknula na jedan kameni ispust iznad njegove glave i ostala tako, pritisnuta hladnom stenom u leđa, zaogrnuta svetlošću duginih boja. Kosa joj je bila srebro, o koje se svetlost razbija u oštre krhotine, dok se naginjala ka njemu i pružala ruku.
     Još jedan talas prelio se preko njegove glave, natapajući ga vodom sasvim, puneći mu oči i usta; grcao je, pljuvao.
     Sklopila je šake preko njegovih šaka, osetio je dodir čvrstog i toplog na svojim prstima obamrlim od hladnoće. "U redu je", reče ona, a on postade svestan da je opet počeo da jeca. "U redu je, izvući ću te..." Pružila se još malo niže, jednom rukom na tren dodirnula njegovo lice.
     "Zaglavljen sam", reče on; njemu samome njegov glas je zvučao kao glas stranca. "Zaglavljen sam. Ne mogu da se pokrenem..."
     "Ako te uhvatim za ruke i uspem da te povučem nagore, možda možeš i ti da se uhvatiš za ovaj prag." Opet ga je držala za obe šake; stisnuo je zube da dočeka dolazeći bol, jer je osećao da se ruke već zatežu, pošto se ona na tom uskom pragu polako dizala na noge. Uspravljala se, vukla sve jače, i on kriknu od stravičnog bola koji je, u njegovom ramenu, postao nepodnošljiv.
     Pala je na kolena, smanjila pritisak, ali još ne puštajući njegove ruke. "Ranjen si?"
     Držao se za nju, grčevito čvrsto. "Ne mogu..." Ispljunu vodu, zakašlja se, usisa dug, dubok dah vazduha koji je jako mirisao na more. "Treba... konopac. U mom rancu..."
     Osećao je njeno pomeranje, traganje, guranje oko njegovih ramena. "Ne mogu da dohvatim ruksak!"
     "O bogovi..." zaječao je, i više čak nije bio siguran ni kojim jezikom govori. "Ne ovako..."
     "Izvući ćemo mi tebe", reče ona žestoko. "Hoćemo! Svilena!" pozva ona, i nastavi nizom čudnih coktaja i cvrkuta.
     Ti zvuci su mu bili nerazumljivi - ipak, nešto se pomaklo u njemu, iz dubine željno, spremno da odgovori... Otvorio je oči i tek tad shvatio da ih je maločas zatvorio. Okrete glavu, za njenim pogledom; trže se iznenađeno, videći da je ono mersko lice opet pored njega u tom bunaru. "Ne!" kriknu on. "Ne..."
     "Pa pusti je da ti pomogne!" reče žena, i glasom ga povuče nazad. "Tu smo da ti pomognemo. Pusti nas!"
     Opet je digao pogled ka njoj, pogled plamtećih očiju.
     "Uklešten si. Ona će te gurnuti odozdo, ako bude mogla. Razumeš? Drž' se. Spreman..."
     Klimnuo je glavom, a merkinja je iščezla pod vodu. Osetio je da se nešto kreće ispod njegovih stopala. Merkinja je probno udarala u njegove noge, kao i pre. Krivio je lice ali je ipak prinudio svoje noge da miruju, tako krute, da ne počnu da se ritaju da bi odbile te dodire. Novi, jači nalet merskog tela na njegovo, nalet koji potrese celo telo. Opsovao je; zazveketali su mu i zubi i sve kosti u bolnom telu. Ali on oseti da se nešto pomaklo: njegovo telo, u odnosu na stene.
     Merkinja ga je opet tresnula, leđima koja se pogrbiše ispod njegovih nogu. Ovog puta spreman za to, dočekao ju je namerno ispravljenim i ukrućenim nogama, tako da je udar, sinhron sa novim nadizanjem mora, prošao kroz njegovo telo još mnogo jače. Uz mnogo grebanja i klizanja uzdigao se, najednom plovan, slobodan.
     Povika s olakšanjem. Žena se brzo premeštala da ga izvuče na izbočinu gde je i sama stajala. Merkinja ga je, na način ne osobito slavan po njega, potiskivala odozdo.
     Legao je na to proširenje, grabeći vazduh dugim, drhtavim dahom; sad je čvrstina kamena bila podrška a ne smrtni stisak; stena je bila ispod njega, on bezbedno iznad nivoa vode. Držao se za tu podlogu a njegov um bio je pevuckava praznina, u koju nije mogla prodreti svest o bolu u celom njegovom telu, pa čak ni o prisutnosti žene koja ga je spasla. Ona, međutim, poče pretraživati njegov ranac, nađe konopac, zaveza mu jedan kraj oko pojasa, drugi oko svog. Najzad oprezno ustade i pomože mu da se podigne na kolena pokraj nje. "Jesi li u stanju da se penješ? Mogla bih da pozovem pomoć..."
     Digao je glavu, osmotrio strme, nepravilne zidove procepa, onda opet sagao glavu, stisnutih usana. "Mogu", reče on. "Ti vodi."
     Klimnula je glavom, mada ga je jedan trenutak gledala kao da nije ubeđena; onda se okrete licem ka steni i poče se penjati. Pomno je pamtio svaki oslonac za ruku i za nogu koji je nalazila. Kad je opušteni deo konopca između njih počeo da nestaje, digao se na noge. Njihao se. Obuze ga neočekivana vrtoglavica, za trenutak se osloni na zid stena, da se povrati. Onda, s gorkom rešenošću, poče da se penje.
     Telo ga nije izneverilo. Ugruvano, kruto, drhtavo od hladnoće, pelo se; ravnotežom i veštinom nadoknađivalo je onesposobljenost jedne ruke. Bio je, bar jednom u životu, zahvalan "vodici smrti".
     Najzad se izvukoše do vrha. Nasmejao se, jednom, pobedonosno, zapanjen lepotom dana, stojeći na istoj onoj tački na kojoj je ranije stajao i znao samo svoju potrebu da ubija.
     Žena je već silazila niz kosinu razbacanih stena, ka plaži. Oklevao je, ali konopac se zateže oko njegovog struka. Odveć ispražnjen da se opire, pođe za njom dole.
     Onda se ona zaustavila na tamnom šljunku i čekala ga, okružena merima, a vali su se kršili kao staklo oko nje; stajala je bosih nogu, a pena se vrtložila oko njenih članaka poput čipkanih suknjica zavijorenih vetrom. Klonuo je niz jednu gromadu, najzad slomljen umorom, neizrecivo srećan što je opet na čvrstom tlu. Meri su ležali na plaži oko njega, gledali ga bezbrižno i bez ikakve primetne radoznalosti. Ali je zato ova žena sada zurila u njega dovoljno radoznalo za sve njih.
     Držao se podalje od vode, i najdalje od mera što je, zbog konopca, mogao; gledao je u nju. Vrlo mlada, shvati on; devojka tek. Oseti čudno iznenađenje, sećajući se da je maločas jedva izmakao uverenju da je to boginja Thalasa. Sad bar, jasno viđena, nije imala oreol od srebra niti je izbacivala dugine boje kroz okolni prostor. Međutim kosa joj je bila toliko bleda da se to graničilo s belom bojom; imala je tu egzotičnu boju koju je ponekad viđao kod ovdašnjeg naroda, zasenjujuće svetlu, predivnu na način koji ga je nervirao. Ronilačka odeća na njoj, uvozna, imala je neodređeno opalescirajući sjaj, i davala je, pod udarom sunčanih zraka, slabašne odjeke raznih boja. Sad mu dođe do pameti da je izašlo sunce, i on vide da je ogrnuto koronom duge iza matirano-metalnog sjaja izmaglice na nebu.
     Spustio je pogled ka konopcu oko njegovog pojasa, koji ga je kao pupčana vrpca još i sad vezivao za nju; zatim se nemo zagledao u nju, slušajući mere oko sebe, slušajući pesmu mora. Uhvatio se za konopac, držao ga ne čineći nikakav pokušaj da ga odveže.
     "Šta radiš ti ovde?" upitala ga je videći da on ne govori ništa. Postavila mu je upravo ono pitanje koje je on hteo da postavi njoj ali nije uspevao da sebe na to prisili.
     Sad je odugovlačio sa odgovorom. "Ja sam, ovv-vaj... istraživač."
     "Doš'o si da studiraš mere?"
     "Da", reče on najzad. Njegov um, umrtvljen umorom, odbio je da proizvede neki bolji odgovor.
     "Za Hegišku?" Mrštila se.
     Nešto u tom izrazu, i u tonu njenog glasa, reklo mu je da odgovori: "Ne."
     "Onda za moju kevu?"
     "A ko je tvoja keva?"
     Pogledala ga je čudno. "Kraljica."
     Letnja Kraljica. Bogovi moji... Ugrizao se za jezik. "Ti si njena kćer?" ponovio je, osluškujući svoju nevericu. Sećao se da je čuo da kraljica ima ćerku. Ali takođe je čuo da je to jedno mrzovoljno i razmaženo derište.
     "Ona mi je majka. Iz toga valjda proističe da sam ja njena ćerka." Ona mu poče prilaziti. "Ja sam Arijel Svetlohodna." Stala je pred njega, digla u njegovo lice pogled uznemirujuće očaran. On je zurio u njene oči pokušavajući da odredi koje su zapravo boje. "Je l' ti dobro?" pitala ga je, i on oseti njenu šaku na povređenom ramenu.
     Lice mu se bolno zgrči. Njena ruka pade, iako taj njegov izraz lica nije bio zbog bola nego samo zbog sećanja kako ga je onda zabolelo. Spustio je pogled, izbegao njen, sećajući se kakvog ga je zatekla: tipa koji se bespomoćno davi u sopstvenoj gluposti i koji plačkolji kao bebica. Vide, u blizini, jednog mera koji kao da ga je gledao s interesovanjem koje se kod drugih nije primećivalo. Pomisli na onog koji ga je našao u procepu, zapita se da li je to taj. Njemu su svi izgledali isti.
     "Ja tebe poznajem..." promrmlja Arijel Svetlohodna odjednom. "A?"
     On je pogleda u oči. "Ne", reče promuklo, iako je pogledom tek pretraživao njeno lice ne bi li našao nešto prepoznatljivo.
     "Bio si kod Zvezdošetne one noći kad je otvarala klub. Pomog'o si mi da pobeđujem u igri 'zvezdopad'..." Čudan pogled uđe u njene oči boje ahata. Primakla mu se još malo.
     "Ja se tebe ne sećam", reče on sa grubom otvorenošću. Bila je to istina. On sam stavi šaku na to rame.
     Njen pogled se treptavo spusti, slomljen njegovim upornim nereagovanjem. "Nisi Tijamatovac", reče ona, nevoljno i rezignirano menjajući temu. "Odakle si došao?"
     "Sa druge planete."
     Pogledala ga je uzvijajući obrve. "Nemaš dom?"
     "Stanovao sam ja na mnogo mesta", reče on. Slegnu ramenima, a sledećeg trena jako zažali zbog toga.
     Zurila je u njega netremice.
     "A šta ti radiš ovde", upita, najzad, on.
     "I ja proučavam mere. Mi smo na komuniciranju s njima radili mnogo pre nego što ste vi stigli." U njenom glasu - ponos pomešan s izazovom.
     "Znam." Hteo je da je pita zašto je, u ime Rendera, razgovor sa merima tako važan za Letnju Kraljicu a analiziranje merske krvi zabranjeno. Ne upita, plašeći se da se od njega možda očekuje da i to već zna. Možda je sve u nekoj vezi s tim mističarskim i religijskim govnarijama kojima je Kraljica, kažu, opsednuta.
     Bacio je opet pogled na njenu kćer, koja je stajala ispred njega, sa golim nogama i kosom nalik na kanap, po izgledu pravi curetak od petnaest godina. Činilo se da ona baš po toj svojoj odlučnoj, savršenoj nevinosti pripada upravo ovom mestu, kao meri, kao stene, kao okean. Pred njim je najednom stroboskopski, u isprekidanoj seriji bleskova, prošlo prisećanje kako je izgledala one noći u "kockarskom paklu": u trikou pripijenom uz telo, ali sa bezbroj srebrnih pločica; iskrsla je kao halucinacija, u onoj avetinjskoj pokretnoj igri senki, prislonila se telom uz njega, njegovo telo je naglo reagovalo... Odmahnu glavom, a ona ga pogleda zbunjeno, kao da je pomislila da je time nešto hteo da kaže. Učini mu se da je jednako nedokučivo duboka kao ti stvorovi oko nje... kao i većina Tijamatovaca; i većina ljudskih bića.
     Protrljao je lice prstima belim od zime. "Govorila si sa tim merom, dole u rupi, kad sam bio uklešten... ili mi se to samo pričinjavalo?" Shvati da joj nije zahvalio što ga je spasla. Ne zahvali se ni sada.
     Ona se okrete od njega i pozva: "Svilena!" Zatim iz njenih usta iziđe, ista onakva kakvu je zapamtio, serija cvrkuta i zvižduka, prirodno kao da je to neki od ljudskih jezika.
     Na taj zvuk ona merkinja za koju je ranije imao utisak da zuri u njega okrete glavu i poče da šljapka preko plaže ka njima. Mlada, i ženka, shvati on: manja nego odrasli, a da je žensko vidi se po zlatnom krznu u obliku velikog latiničnog slova V na prsima. Dok ju je gledao kako dolazi, vukao se pomalo prstima za uvo; jedan deo njega je najednom drhtao, u želji da pobegne od tuđinstva. A ipak, šake ga zaboleše od potrebe da opipaju to teško krzno mrljičaste oker i smeđe boje. Šake koje odnekud tačno znaju dubinu i neverovatnu mekoću onog svilenog "kombinezona" ispod... "Ova merkinja je tvoje vlasništvo?"
     Pogledala ga je kao da je predložio nešto nepristojno. "Mer nikad nije ničije vlasništvo. Ona je - prijateljica. Odgajila ju je tetka Džeruša - komandant Pala-Tion. Jer bila je siroče... Upoznaj Svilenu." Arijel pruži ruku ka merkinji kao da je predstavlja Ridu, i nastavi na merskom. Merkinja joj uzvrati zvižducima i najednom kinu. Arijel se nasmeja i zagrli taj vitki vrat, a merkinja je poče blago tupkati glavom kao da je odbija. "Rekla je: 'A kako se ti zoveš?'"
     "Neee, to nije rekla", reče Rid. Pođe napred, a merkinjina glava pođe u susret njegovoj pruženoj ruci. Dodirnu njeno telo i oseti da su njegove usne i jezik oživeli i da već proizvode isti takav govor neljudske rase, Svilenoj u odgovor.
     Arijel Svetlohodna je blenula u njega. "Pa... ti stvarno znaš merski jezik", reče, kao da ne veruje.
     Otrgao se od njenog pogleda maltene očajnički, jer pojma nije imao šta je to merkinji rekao, otkud je znao kako da formira te reči, otkud mu potreba da uspostavi vezu s njom, da oseti to neobično, kao oblak meko krzno na svojoj koži...
     Spustio se na kolena, u pesak, čak nesiguran da li je to bio voljni pokret ili samo popuštanje premorenog tela, no to mu je sad bilo svejedno. Merkinja se izvukla iz Arijelinog zagrljaja i sad ga je licem istraživala: njuškala, pipkala usnama, tupkala, i neprestano nešto mrmljavo govorila. Sklopio je oči, dao svome umu "voljno", i začuo da njegov glas već uzvraća merkinji, kao da se upustio u razgovor na stranom jeziku.
     Koliko je ovo njihovo opštenje potrajalo, nije znao, jer je prestalo vreme u onom smislu te reči koji je njemu bio poznat, i prestalo ali i počelo i uvuklo celu večnost u sebe. Znao je samo, kad ga je merkinja konačno ostavila, okrenula mu leđa i otišla na svoj trapavi način opet među svoj narod, da je tokom tog trenutka, samo tog jednog, on bio stvaran... I da, unutar svoje puste zemlje nasilja i bola, on, rob, može radosno da prihvati ropstvo, jer mu je baš ono dalo ovaj momenat u kome je krug upotpunjen a on postao ceo, spojen sa svojim snom o budućnosti...
     "Zaista razumeš", ponavljala je Arijel, već po ko zna koji put. Ili je to bio samo eho u njegovim nervnim završecima. "Stvarno ih razumeš ... možeš naučiti i nas..."
     Samo je mahao glavom, nemoćan da kaže ma i jednu reč na ljudskom jeziku; nemoćan, osim toga, i da joj kaže istinu, čak i da je mogao progovoriti. Pokuša da ustane, obuzet potrebom da se udalji - od nje, od ovog mesta, od sebe, pre nego što sasvim izgubi kontrolu.
     Sručio se opet na pesak, u nekoj vrsti ukočenog neverovanja: telo nije pristalo da ustane. Arijel kleknu pored njega, nešto pričajući. Sad nije razumeo nijednu njenu reč. Ona ga poče vući, kao da bi htela silom da ga digne na noge.
     Ne želeći to, ali odjednom lišen svoje volje, postupio je kako je ona htela, i ovog puta se našao na nogama. Nastavila je da mu postavlja pitanja, a on ih, polako, poče razumevati.
     "...ovde? Gde ti je brod? Tvoj brod...?" ponavljala je, lica zabrinutog.
     "Ne'am ja brod", reče on, našavši opet svoj glas u nekom zaboravljenom džepu kaputa svog uma. "Ne'am brod."
     Sad ga je gledala bez razumevanja. "Kako si došao?"
     "Peške..." Osećao je njeno telo blizu svog, kako ga napola podržava; setio se onog stola za kompjutersku igru i neočekivane, neželjene gladi svog neposlušnog tela da opet oseti žensko...
     "Sve od Karbankla?" reče ona s nevericom.
     "Ne." Mrštio se. "Po plaži. Doleteo." Pogleda preko ramena. "Rek'o mu da ode."
     "Onda ću te mojim brodom vratiti u grad. Hajde, ne možeš ovde još dugo da ostaneš, potpuno si se smrznuo, a treba i rame da se dovede u red." Pokaza prstom niz obalu i pokuša da ga povrede.
     "Ne", progunđa on. "Zvaću mog pilota." Trzajući se od bola izvukao se iz remenja svog ranca, koji pade na tlo; zatim je počeo petljati po mokroj unutrašnjosti, i našao komunikator, izvukao ga konačno, ali iz njega je curilo. Pokuša da ga uključi, ali uzalud. Drmao ga je, kapljice su izletale, ali komunikator je ostao nem, mrtav. On ga ispusti i šutnu. Gledajući, u tom trenutku, dole, vide čvor konopca oko svog pojasa, pa ga trže besno, kao da je taj konopac postao uzrok, ili simbol, svih ovih zabuna i poniženja. Više ga ni prsti nisu slušali; činilo se da sad živi u jednom prostoru u kome više ne postoji realno vreme. Opsova nemoćno, gledajući drugi, za nju privezan kraj konopca.
     Ona smireno prikupi opušteni deo konopca koji je ležao izgažen na pesku između njih. Pravila je jedan po jedan namotaj preko ruke, i najzad nije ostavila Ridu nimalo slobodne dužine. "Moglo bi proći nekoliko dana dok neko ne dođe da te traži. Dotad ćeš biti ili bolestan ili mrtav, zbog izlaganja ovakvim prirodnim silama. Hajde..." reče ona blago. "Imam suvu odeću na brodu, a i vina. Pođi sa mnom..." Povukla je konopac oko njega, ne jako, ali onda su njeni prsti samo razvezali čvor, ništa više, i on ostade slobodan - iako time nije dobio mogućnost da bira kuda će krenuti. Zatim ona razveza i čvor oko sebe. "Da te vratim ja u grad. Usput možemo pričati o merima..."
     "Vvvaži", promumla on, zahvaćen laganim nailaskom nekog čudnog fatalizma. Dopustio je da ga njena ruka obuhvati oko struka, da mu bude oslonac. Vodila ga je plažom, prema brodici prikupljenih jedara koja je čekala u daljini. "Da", reče on, znajući, na neki način, da to nije njegov glas. "Treba da razgovaram ... o merima."









49. TIJAMAT: Karbankl
     "...i još jedno burence piva od kelpa, a kad ga doneseš, uključi ga, je l' važi, Polukse?" Tor Zvezdošetna je zastala, okrenula se od bara, i sa iščekivanjem pogledala svog novog servoa: sjajno, poluljudsko telo, lice bez lica.
     Robot je klimnuo glavom a dva crvena svetla njegovih optičkih senzora uperila su u njene oči svoj nečitljivi netremični pogled. "Da, Tor", reče on.
     Uzdahnula je, neodređeno razočarana. "Znaš kako se to radi?"
     "Znam."
     "Onda idi uradi." Odmahnula je rukom, a robot pođe, bezosećajan i tačan. Gledala ga je kako nestaje kroz vrata magacina. "E jebi ga", reče ona i opet uzdahnu.
     "Šta je?" upita jedan glas iza nje. Ona se okrete opet ka baru, samo blago iznenađena saznanjem ko je to rekao. Tip je gotovo od samog otvaranja dolazio u klub često, a poslednjih nedelju-dve gotovo svake noći. Došao je sa neke druge planete, što znači, države; a njegovo ime - iako tip sedi uz bar i često priča s njom - nikako da zapamti. Ah, da. Niburu. Kedalion Niburu. "Zovite me Kedalion", tako joj je rekao.
     Slegnula je ramenima, popravila bretelu koja joj je skliznula s golog ramena. "Nije isto", rekla je, bacajući pogled prema vratima kroz koja je servo nestao. "Imala sam jednog takvog pre Odlaska. Ali ovaj novi nije isto. Izgleda isto. Čak ima isto ime. Pomišljala sam da je možda baš on. Pomišljala sam... verovatno će zvučati glupo... pomišljala sam da bi možda mogao da me se seti. Bili smo... stvarno privrženi jedno drugom. Imao je ličnost, u meri baš velikoj, za jednu mašinu."
     Niburu se nasmeja, ali to nije bio nedobronameran smeh. "Po čemu znaš da te ne pamti?"
     Nalaktila se na šank, gledajući njegove plave oči osmehom naborane u uglovima. Lep osmeh ima, a kad sedi na barskoj stolici lako je zaboraviti koliko je malog rasta. Nije ni ona visoka, ali ovaj Niburu, kad stoji, jedva joj dopire do ramena. Kad ga je prvi put videla u ovom salonu zabave, mislila je da je neko dete, pa je malo nedostajalo da naredi da ga izbace. "Kao obično?" upita ona.
     Klimnuo je glavom. "I jedno za mog pajtosa..." Pokretom pokaza preko ramena; ona vide onog mladog Ondinca koji je obično dolazio sa Niburuom. Sad je bio uz jedan od stolova za igrice.
     Nasula je pića i gurnula ih ka njemu. Iz zadnjeg dela kluba dođe servo, noseći nekoliko punih bačvica i kanti, lako kao da su prazne. Posmatrala ga je kako uključuje jednu po jednu u točione aparate. "Znam da nije isti zato što ne dobijem onu šalu."
     "Koju?" reče Niburu.
     "Vidiš, taj Poluks sa kojim sam radila mogao je praktično sve... bogovi, bio je neverovatan. Prepuštala sam mu da bira odeću za mene. Ali, šta god da mu kažem, šta god da mu uradim, on je, godinama, odgovarao: 'Šta god ti kažeš, Tor." Bila mu je to šala; naša mala, lična šala... Ali sam zasigurno saznala da je tako tek kad je odlazio i kad je konačno priznao."
     "Čuo sam i ja da oni umeju da postanu takvi." Niburu povuče malo pića iz čaše. "Nikad nisam provodio mnogo vremena pored ma koga od njih, ali čujem da im je program toliko interaktivan da vremenom stiču neki svoj personalitet. Zato ih po isteku svakog ugovora preurede i reprogramiraju, tako da robot počinje uvek od nule."
     Lice joj se uštinulo. "Znam. On ... nije hteo da ode. Nije želeo da zaboravi. Mislim da se plašio nestanka... Al' to je, kao, nemoguće, a? Da servo oseća nešto tako?"
     Slegnuo je ramenima. "A-ha. I ja bi' rado u to verovao. To je samo mašina, je' l te. Karemovci vole da imaju stvari koje se neće raspravljati s njima."
     "U svakom slučaju, kad sam videla da prodaju ovaj model, pomislila sam ... pa, možda je ipak zapamtio. Možda je naumio da se vrati." Stisnula je usne.
     Proučavao ju je nekoliko trenutaka, i to, činilo se, s istinskim razumevanjem. Onda je opet pogledao u svoju čašu. "To verovatno nije baš onaj isti primerak, znaš. Ima cela jedna linija Poluksa, to su servoi za teške fizičke poslove ali različito specijalizovani."
     "Znam", reče ona, malo odsečnije. "Radila sam ja na dokovima. Ali ovo je isti onaj model... ako ne i isti primerak. Al' ne seća se ničega. Prokleto je sigurno da mu ne bih dala da me oblači. Ovo je samo mašinčina." Servo opet dođe blizu nje i ostade nepomičan, čekajući dalja naređenja. "Mućkaj šljoku", reče ona pokazujući rukom ka gostima koji su počeli da staju u red pored šanka dok je ona pričala. Robot poče da radi, bez daljih komentara.
     "Nabavila si ga nedavno?" upita Niburu, posmatrajući ga.
     Klimnula je glavom. "Juče ga uzela."
     "Dobro", osmehnu se on, "daj sebi malo vremena za upoznavanje. Njemu takođe. Tek ste se sreli."
     Pogledala ga je, i protiv svoje volje kriveći usne u mali osmeh. "Možda si u pravu. Hoću."
     Ondinac, koji se izgleda zvao Ananke, priđe baru, sede pored Niburua i uze drugu čašu.
     "Evo", reče ona gurajući ka njemu činiju prženog semenja. "Uzmi ovo za kvola."
     "Hvala." Klimnuo je glavom ka njoj, sa stidljivim osmehom. Tip koji je njoj retko kad kazao više od dve ili tri reči, ali je, po svemu sudeći, bio neki dobar čova. Osim toga, sviđala joj se ta njegova životinja - kućni ljubimac. On sad podiže kvola iz viseće nosiljke koju je imao na sebi i stavi ga na šank. Kvol zabode njuškicu u zrnevlje i poče jesti uz zadovoljno gunđanje. I Ondinac uze to semenje, punu šaku, i poče zadovoljno žvakati.
     Tor je gladila kvola po leđima pa on poče da prede glasnije. U poslednje vreme bunilo se nekoliko mušterija koji nisu voleli da piju naporedo sa nekim krznatim stvorom; ali ovo je bio njen lokal, i ona za te proteste nije marila. Sad je u Ulici Karbankla otvoreno još nekoliko drugih "kockarskih paklova", uvek će biti i drugih gostiju. "Gde nam je Tajanstveni Tip noćas?" Sa Niburuom i Anankeom obično je dolazio i treći čovek, takođe stranac, neki Kulervo. Znala je da oni rade za njega; takođe je znala za koga on radi. Videla je, dovoljno puta, onaj žig utisnut svoj trojici u dlanove, a isti takav je viđala, pre Odlaska, svakodnevno, kad je upravljala "Persefoninim paklom" za Izvora. Od prizora tog žiga maltene joj je pripala muka, kad ga je prvi put ponovo videla ovde, u novom lokalu. Ali shvatala je da puka slučajnost što oni dolaze u ovaj salon zabave ne znači da se Izvor opet interesuje za nju - čak ne znači ni da je on fizički prisutan na Tijamatu. Stvari sad drukčije stoje, Izvor ne može koristiti nijednog Tijamatovca kao štit protiv prodiranja sile zakona u njegov biznis; jer, promenio se i zakon, kao i sve drugo.
     Nije znala šta to Kulervo radi za Izvora na Tijamatu, a nije ni marila, pod uslovom da to ne radi njoj. Ako neko radi za kriminalce, to samo po sebi nije nikakav razlog da ona bude lično protiv njega. Pa, malo je nedostajalo, jednom, da se uda za dasu koji je bio Izvorov službenik.
     Nikad nije videla da Kulervo čini išta osim što pobeđuje na igricama, a tu je dobijao i dobijao, u gotovo svakoj igri, kad god se potrudio da zaigra. To bi joj moglo i zasmetati, ali on nije igrao mnogo a sve osvojene pare odmah je davao ovoj dvojici svojih ljudi, koji su ih, uvek, sve ponovo gubili. Osim toga, njegova igra je oduševljavala mnoge druge posetioce.
     "Rek'o je da ga čekamo ovde", reče Niburu s osmehom i uz lako sleganje ramena. "Što? Je l' ti nedostaje?"
     Tor se nasmeja. "A-a, ne meni. Al' raspitivala se Arijel Svetlohodna."
     "Evo ga", reče Ananke pokazujući palcem preko ramena.
     Gledajući za tim pokretom Tor vide da im se Kulervo približava kroz nadrealne odraze svetlosti i tame. Torin pogled se zadržao na njemu koji tren duže nego što je želela, kao i svaki put; to se dešavalo jednim delom zato što joj se sviđala ta njegova faca, a drugim delom zato što ju je uvek nervirao. U njegovim očima bilo je nečeg što je ukazivalo da tip nije mentalno sasvim normalan. Pogled na njega uvek je slao iracionalne srse strave i sažaljenja kroz nju, iako on nijednom nije čak ni podigao glas u razgovoru s njom. Njegova čudnovatost, više nego ma koji njegov dosadašnji postupak, bila je razlog da ga smatra čovekom misterije.
     Pogledala je u drugom pravcu, tamo gde je Arijel Svetlohodna sedela sa nekolicinom svojih drugara. Htela je da vidi da li je ta cura primetila Kulervov dolazak. Primetila je, i te kako. Već je ustala i krenula s namerom da Kulervu preseče put. Tor vide da Elko Tel Grejmaunt takođe ustaje, sa stolice do njene, hvata je za mišicu i govori joj, na uvo, nešto što se njoj, po svemu sudeći, ne dopada mnogo. Zbacila je njegovu ruku sa sebe, mršteći se, i nastavila hod po sali, punoj buke i gužve. Sustigla je Kulerva tren pre nego što je stigao do bara, i izgovorila njegovo ime.
     Tor je videla izraz na njenom licu kad je ovaj stao i okrenuo se ka njoj - blistavost očiju, rumenilo obraza, bezdahno iščekivanje koje peva u svakom milimetru tela. Nikad nije videla Arijel da izgleda toliko živa, ne od vremena kad je bila mala devojčica. Znala je šta taj izgled znači: Ari se zaljubila. Da li u tajanstvenost, zapita se Tor... u tu divljačnost i opasnost koju u Kulervu oseća. Tor uzdahnu. Nadala se da nije to. Možda samo Kulervova faca? Pre trideset godina takvo lice bilo bi dovoljno da izvrne njenu pamet sasvim naopačke. Zapita se da li vladarka zna za ovo.
     Nije mogla videti Kulervov izraz lica dok su stajali i pričali, jer joj je bio okrenut leđima. Ali je znala da je u poslednje vreme on skoro svake noći ovde, a i Arijel isto tako... i da skoro svake noći njih dvoje završe u jednoj od Torinih privatnih soba. Kulervo klimnu glavom, i njih dvoje pođoše opet tamo. Ali Tor primeti, s iznenađenjem, da on nije dodirnuo Arijel nijednom, a ni ona njega, sve dok joj nisu nestali sa vidika.
     Pogleda opet Niburua i Anankea, koji su se ponovo okrenuli ka njoj; maločas su gledali, i oni, istu scenu. Sad vide kako se njih dvojica zgledaju i kako Niburu sleže ramenima. "'Aj' prokuži", progunđa on.
     Tor se nalakti na bar. "Čujte", reče im. "Da li je ona bezbedna s njim?"
     "Bezbedna?" ponovi Niburu prazno.
     "To je kraljičina kći. Još važnije: znam je od kad je bila beba. Mnogo mi znači. A o tvom gazdonji ne znam ič, osim što sam vid'la njegovu tetovažu..." I oči.
     Niburu klimnu glavom. "Tetovaža nije ono što ti misliš." Zastade. "A nije ni Rid. Bezbedna je ona s njim. Nije on takav ... kao to što ti misliš. Zapravo..." Okrete se Anankeu. "Znaš, baš je dobre volje, u poslednje vreme."
     "A-ha", reče Ananke tužno. "Već danima me nije nazvao glupim govnom." Srknu piće, zatim zahvati još jednu šaku semenja. Kvol ga gricnu, gunđajući razdražljivo. "Pardon", reče Ananke.
     "Nikad ranije nisam videla Ari da ikoga tako gleda. Sami bogovi znaju šta će Kraljica misliti ako sazna da njena kćer započinje nešto lično sa jednim od Izvorovih žigosanih."
     Niburu se vidno trže kad ču da je izgovorila to ime. Ali, reče: "Rid nije neka baraba." To je zvučalo defanzivno.
     "A je l'? Nego šta je?"
     Niburu se namršti, ali ona se mogla zakleti da u njegovim očima vidi nesigurnost. "Biohemičar. On je Jaakolin šef istraživačkog odeljenja."
     Oslonila se šakama o kukove. "Jeste, a ja sam letnja kraljica. Beži, mali, znam ja šta znači oko užeženo u dlan. Izvor ne žigoše svoje šefove."
     Niburu otvori usta da joj odgovori, ali mu Ananke položi dlan na mišicu, sa grimasom koja je opominjala. Niburu ispusti dah, lagano, i progunđa: "Neka bude po tvome, Tori." Slegnuo je ramenima, iskapio piće jednim gutljajem, obrisao usta rukom. Žigosani plaćenik jedne velike mafijaške organizacije nije mnogo više od roba. Pretpostavila je da njen komentar vređa, indirektno, i Niburuov ponos, i da Niburu želi bolji utisak o svom gazdi da bi i sam izgledao bolje. "U svakom slučaju, Kraljica ne mora mnogo da se brine zbog Rida. Jer, on ne spava s njenom ćerkom."
     Tor se zablenu u njega. "Nego šta kog vraga rade u jednoj od mojih privatnih soba skoro svako veče?"
     Niburu slegnu ramenima. "Razgovaraju. Kaže on."
     Tor ispusti jedan vulgaran zvuk.
     "Kaže da pričaju o merima. Zanimaju se oboje za mere. To je sve."
     "Ti veruješ u to", reče ona. To nije bilo pitanje.
     Klimnuo je glavom. "Nije ona njegov tip. Njegova žena je bila Ondinka."
     "Venčana žena?" reče Tor. "Bila?" Pomisli da Rid Kulervo ne izgleda dovoljno star za tako mnogo istorije.
     "Izgubila je život... u jednoj nesreći." On obori pogled. "Od tada ga viđam jedino sa ondinskim ženama. Čak i ovde. I to nikad dvaput s istom."
     Tor oseti da se opet namrštila; ovog puta zabrinuto, jer onaj izraz čežnje u Arijelinim očima nije imao nikakve veze sa željom da se vodi neka podsticajna rasprava. "Pahhh..." reče ona. "Ne znam da li su ovo dobre ili loše vesti, ali jedno moram reći: ma koliko da mi je stalo do sudbine te devojke, nikad nisam smatrala da je to osoba koja može nekoga da očara, i veže, sjajnom diskusijom."
     "Pa jest malo neobično, Kedalione", reče Ananke bacajući pogled po sali. "Landramo već dve-tri nedelje ovde, skoro svake noći. On nikad ranije nije tako nešto radio."
     "Tačno..." Niburu zamišljeno klimnu glavom.
     Ananke podiže kvola, koji se nažderao semenja i sad pokazao nameru da nekud otcunja. Strpa ga nazad, u platnenu "vreću" u kojoj ga je i ranije nosio. "'O'š igrice?"
     "Sa' ću." Niburu mahnu rukom. "Idi ti igraj, ja ću prvo da dovršim ovo piće."
     Tor baci pogled na njegovu čašu: prazna. Vide da i Ananke gleda isto. Onda Ananke, sa lakim osmejkom na uglovima usana, pogleda njoj u oči. Slegnu ramenima i nestade u gomili.
     Tor pogleda u Niburua i uhvati ga na delu: zavirivao je u njen dekolte. Uspravila se, sa ironičnim osmejkom, i ovlaš zagladila šakama svilene nabore svoje haljine. Niburu uzvi obrve. Ona zaključi da bi trebalo da bude srećna što je svetlo mutno i što ona, u svojim godinama, još ima išta u šta iko želi da zaviri. "'Oćemo još?" reče, i upadljivo pokaza prstom u njegovu praznu čašu.
     "Hm, hm, da", reče on razvlačeći usne u postiđeni osmeh.
     "Poluks!" Odmakla se, a servo je došao. Gledala je kako robot sipa u čašu i odlazi, bez ijedne reči, duž šanka da ispuni sledeću narudžbinu. "Eto, on mi bar radi posao. Bar koliko da predahnem i popričam s nekim gostom. Svako voli da porazgovara sa barmenom..." Iz kutije ispod šanka izvuče jedan narkoštapić i pripali ga, pa udahnu dim sa začinskim mirisom koji se lenjo počeo izvijati nagore iz vrha.
     "Ja, ja", reče Niburu još osmehnut. "Znam." Podiže čašu ka njoj kao da nazdravlja, pa pogleda niz bar. "Čujem da si nekad imala restoran... Ja volim da kuvam", dodade, sležući ramenima.
     "Koju vrstu kuvanja?" upita ona, stvarno zainteresovana.
     "Domaće kuvanje, hrana prosta ali jaka. Puno začina..." Pogleda je u oči.
     "Moj ortak je bio kreativni kuvar..." Osmehnula se onome što je videla u njegovom pogledu. "A ja samo volim da jedem. Al' umorila sam se od kuvanja, mnogo je zapetljano." Izvila je usne. "Sad mi više prija da vodim salon zabave."
     "Dopada mi se tvoj stil", reče Niburu. "Ovaj tvoj lokal je jedino mesto u celom Lavirintu gde prava osoba radi nešto lično. To je lep starinski manir. Mušterije imaju osećaj da im se tvoje društvo možda sviđa jednako kao njihove pare tebi." Pogleda je kao da se nada da će mu ona sad reći da je to osećanje uzajamno.
     "Hvala." Još jednom je naslonila laktove na šank, dajući mu priliku da ponovo zaviri između njenih sisa; ovo je učinila zato što je dim droge počeo da joj budi prijatna osećanja. "Baš lepo od tebe što si to primetio... Imala sam ja živog barmena kad sam radila za Izvora. Sve se uvek nekako uklapalo."
     Izgledao je iznenađen, kao da je ranije, kad je pominjala Jaakolu, smatrao da ipak nije znala šta priča. "Šta, stvarno si radila za Jaakolu? Ovde?"
     Klimnula je glavom. "Da, kao lažna vlasnica, u starim danima. Sada ne. I nikad više..." Pogleda dole, na njegove šake; žig nije mogla u ovom trenutku videti. Zatim pogleda i svoje šake, nežigosane, oseti kako je znoj bocka u dlanovima.
     "Mora biti da je fino kad čovek može da bira", progunđa Niburu, i steže jednu šaku u pesnicu.
     "Kako se desilo da te 'zapečate'?" upita ona gledajući ga saosećajno.
     "Bio je to paket-aranžman. Ja i Ananke, sa Ridom. Radili smo za Rida pre nego što smo postali Izvorovi. Ja sam mu vozač", reče on, s nekim kao tvrdoglavim ponosom.
     Uzvila je obrve, srebrom poprašene; znajući da obični žigosani nemaju lične vozače, čak ni ako rade za Izvora. Samo šefovima se daje takva privilegija. Zapita se da li je moguće da joj je Niburu rekao istinu, da nije samo pokušavao da je impresionira hvalisanjem. Takođe se zapita kakve bi razloge Izvor mogao imati da tako, kao običnog vazala, unakazi jednog od svojih vrhunskih ljudi; zar bi ga mogao tako poniziti a onda očekivati od njega vernu službu. Ni za sekund nije sumnjala da je Izvor sposoban da počini ma kakvu svirepost, kad god za to nađe nekakav razlog. "Nego, ja da ti kažem: neću više nikakva posla da imam s Izvorom. Razumeš?"
     "Savršeno." Niburu je klimnuo glavom. "Ne brini se oko toga. Ne bih to nikom poželeo... Nego..." nastavi, udišući duboko i stresajući sa sebe to raspoloženje, "šta radiš noću posle zatvaranja kluba?"
     Usta su joj se trgnula. Opet se malo jače uspravila. "Spavam."
     "Sama...?"
     Pogledala ga je. "Da, ako se to tebe išta tiče."
     On diže šake. "Pitao sam se da l' bi možda htela društvo."
     "Zašto mene?" upita ga ona podozrivo. Bilo je mnogo drugih žena na raspolaganju, mlađih i lepših, amaterki i profesionalki.
     "Zato što ja spavam samo sa ženskama koje mi se dopadaju."
     "Pa ja bi' mogla majka da ti budem. Maltene."
     "Ne ličiš na moju kevu ni ovolicno."
     "A tvoja žena?"
     "Nisam oženjen. Niti sam ikad bio."
     "Zašto nisi?"
     "Previše putujem. A ti?"
     "Ja previše ostajem na jednom mestu", reče ona. Počinjala je osećati nestrpljenje. "Tebi sam rekla 'mali'..."
     "Nazivali su mene i gorim stvarima od toga." Slegnuo je ramenima. "Osim toga, u onom prostoru odakle ja dolazim to je kompliment."
     "Vidi", reče ona, polaskana i protiv svoje volje. "Premali si za mene."
     Odmakao se telom malo unazad, sedeći još na toj barskoj stoličici. "Misliš, ti si prestara za mene."
     Zacrvenela se. "Nisam stara na onom mestu gde je važno."
     "A nisam ni ja kratak tamo gde je važno."
     Široko se iscerila, iako je baš htela da se suzdrži, i odmah joj je bilo jasno da je bitka izgubljena. "Dooo-bro", reče ona. "Zašto ne, do vraga? Ovo se zatvara u tri. Ako tada još budeš tu negde, videćemo šta će biti..."

     Tamis Svetlohodni ušao je kod Zvezdošetne sam; bez sna, bez cilja, kao i ta rulja okolo. Osmatrao je njihova lica dok je krivudavo zalazio sve dublje u lavirint halucinatornih iluzija, iluzornih zadovoljstava, prostor gde zavođenje i uništenje koegzistiraju u delikatnoj ravnoteži. Motrio je, rešen da, ako vidi nekog poznatog, šmugne u anonimnost pre nego što uspeju da ga pozovu.
     Na svoje olakšanje, nije video ni sestru ni uobičajenu zimačku klapu. Oni su, u principu, ovde otpočinjali svoje noći; u ovo doba trebalo bi da su već prešli u neki drugi klub. Držao se podalje od šanka, gde je Tor "predsedavala"; nije bio u stanju da se suoči s njom večeras iako je znao da u njenim očima neće naći ništa osim saosećanja. A saosećanje je bilo više od onog što je zaslužio, i više od onog što je mogao podneti.
     Ni za igrice nije imao mnogo volje; njihova uzaludnost i ispraznost odražavali su njegovo raspoloženje suviše tačno. Lutao je kao uklet kroz gomilu, gledao nepoznate osobe kako igraju za stolovima, kao da se svako poigrava glavom nekog drugog, u dezorijentišućoj igri senki i nasumične svetlosti. Drečava muzika i zagušljiva težina parfema i narko-dimova prezasićivali su njegova čula, tako da je mogao, bar za neko vreme, zaboraviti da je individualno ljudsko biće, ispunjeno jadom, ljubavlju i konfuzijom; da ima ikakvu potrebu da misli.
     Prestao se kretati posle jednog perioda vremena, nije mogao oceniti koliko dugog; našao se u zadnjem delu kluba, gde je gustina tumarajućeg mesa bila manja. Preko jednog, na trenutak praznog, dela sale, on vide u jednom separeu nekoga ko je sedeo jednako usamljen kao on. Već je video, nekom prilikom, to tuđinsko lice crno kao noć, tu sitnu, vitku figuru sa kosom poput blistave čađi i očima indigoplave boje. Neki Ondinac, rekli su mu; ne mnogo stariji od njega, i uvek deo jedne udarne trojke. Drugi član te trojke bio je čovek izuzetno niskog rasta, najmanji koga je Tamis ikad video; treći je bio onaj tetovirani, nenormalno dobar u interaktivnim igricama, mladi stranac koga je njegova sestra pokušavala da doda svojoj zbirci trofeja.
     Sad je Ondinac sedeo zavaljen u jedan ugao separea, jednu nogu je digao na klupu; međutim na toj nozi je umesto čizme imao kožnu rukavicu sa prstima. Jednom rukom je žonglirao sa izvesnim brojem otkinutih zrna grožđa, ali na licu mu je bio izraz rezignacije. S vremena na vreme puštao je da po jedno zrno padne - namerno, jer je odmah dohvatao i u vazduh bacao po jedno novo kao zamenu - a neka kreatura veličine mačke, ali ipak ne mačka, kretala se po stolu da pojede ispušteno zrno.
     Tamis pođe ka njemu, izvrdavajući nasumičnom nailaženju drugih tela, privučen radoznalošću i još nečim, snažnijim. Stade pred taj izdvojeni deo sale, gledajući Ondinčevu usamljeničku akrobatiku. Konačno Ondinac diže pogled i malo se trže kad primeti da ima publiku.
     "Dobar si u tome", reče Tamis; najednom u jednakoj meri stidljiv. "Kamo sreće da i ja to umem."
     Ondinac klimnu glavom, počinjući neodlučni osmeh. "A ti si sibil. Kamo sreće da ja umem to." Pohvatao je zrna jedno po jedno i ubacio ih u činiju.
     "Nemaš ništa protiv da ti se pridružim?" Tamis pokretom pokaza salu iza sebe, u kojoj nije bilo praznih stolova.
     Ondinac slegnu ramenima, kao da mu je u svakom slučaju svejedno. Ipak, pomno je pratoi Tamisovo ukliznuće na klupu naspram njegove. Pogled te vrste, pogled ne ravnodušan, bio je Tamisu poznat.
     "Koja je to vrsta životinje?" pitao je Tamis, videći da je stvorenje na stolu, između njih dvojice, stalo drugačije, da bi moglo bolje da ga proučava. Imalo je oči nalik na blistavu crnu dugmad kakva se igračkama stavljaju umesto očiju.
     "Kvol", reče Ondinac gladeći životinju blagim pokretima a Tamisa gledajući i sad pogledom neodlučnosti i iščekivanja. Kvol je mrmorio i čavrljao, i primicao se postrance, malo-pomalo, svom gazdi, nogicama gotovo nevidljivim.
     "Doneo si ga s Ondinija?"
     Ondinac klimnu glavom i dohvati još jedno zrno; kvol željno pohita napred. Zrno mu ispade iz prstiju i pade na pod. Čovek pogleda dole i začas uradi nešto, onim stopalom u rukavici. Tren kasnije, to stopalo se pojavi na klupi pored njega, držeći zrno grožđa između prstiju, tako vešto da se nikakvo nagnječenje nije primećivalo. Onda dohvati zrno rukom i dade ga kvolu da pojede, ali, gledajući u Tamisa, da vidi da li je ova gipkost ostavila utisak. "Dosta ti je", reče kad se kvol počeo osvrtati kao da želi još grožđa. Zato Ondinac sam pojede jedno od preostalih zrna, sporim grickanjem koje je otkrivalo njegove ravne bele zube. Onda gurnu zdelu ka Tamisu nudeći mu ostatak. Tamis poče jesti, uživajući u slatkoći.
     "A kako se zove?" upita on pokazujući pokretom glave na kvola.
     Ondinac slegnu ramenima. "To mi nikad nije rekao."
     Tamis se osmehnu.
     "Znam te", reče Ondinac polako. "Viđam te ovde često. Ti si kraljičin sin, a? Njen brat?"
     Arijelin. Naravno da je ovaj upoznao Arijel... Tamis oseti pokret iznenađenja, maltene i zadovoljstva, u sebi, zbog uviđanja da ga je ovaj Ondić primetio. Klimnu glavom. "Tamis."
     "Ananke", reče Ondinac, opet malo postiđeno. Okrete šaku na stolu, zagleda se u svoj dlan. "Sibil si, kao i kraljica. Da li ćeš biti kralj, jednog dana?" upita tiho.
     Tamis je gledao taj ožiljak, to čudno oko koje je zurilo u njega. "Ne." Odmahnuo je glavom osećajući Anankeovu nelagodnost i želeći da je umiri. "Moja seja će biti kraljica, ako bude želela. Kako si stekao ovo...?" Rizikovao je intimnost da prstom pokaže ožiljak, modar na nešto bleđoj koži Anankeovog dlana.
     "To znači da radim za nekog ko se zove Izvor." Glas mu je postao ravan.
     Tamis trepnu i promeni temu. "Gde su ti prijatelji noćas?"
     Ananke diže pogled ka njemu, na trenutak iznenađen ili zbunjen. "Kedalion, eno ga tamo..." pokaza prema šanku, "ubija vreme, valjda. Kaže da će, kasnije, gazdarica da ga vodi svojoj kući. Rid, Rid je sa tvojom sestrom." Glas mu je bio bez ikakve melodije; nije gledao Tamisu u oči.
     "A ti?" upita Tamis.
     Ananke slegnu ramenima. "Ja sam ovde. Moram da čekam Rida."
     "Moraš?"
     Usta su mu se malo uvrnula. "Nas dvojica se brinemo o Ridu, eto." Diže pogled, rastrese svoju dugu sjajnu kosu. Taj gest bio je gotovo mačji u svojoj nesvesnoj čulnosti. "Je l' se brineš za sestru?"
     "Ne", reče Tamis.
     Ananke ga je gledao još trenutak, pa slegnuo ramenima. "Onda šta š' ovde?"
     Tamis ga pogleda u oči, tako tamnoplave da su dostizale gotovo crnu boju. "Zato što mi se nije sviđalo da noćas budem sam", reče tiho.
     Anankeova šaka, upravo pružena da pomiluje kvola, zastade neodlučno. Onda on nastavi taj pokret, kao da nije ni hteo da se zastajkivanjem oda, kao da značenje izgovorenog nije ni shvatio. Ali izdrža pogled. "Pa, to valjda niko neće", reče on. "Valjda se svako umori od samoće." Najzad spusti pogled, sa čudnim malim grčem u usnama.
     I Tamis pruži ruku da miluje kvola; dopusti svojim prstima da lutaju sve do ovlašnog dodira s Anankeovim. "Mogli bismo mi da odemo negde... na neko drugo mesto."
     Ananke se skameni, zagledan netremice u dodir prstiju bledih i prstiju tamnih. Onda polako, maltene bolno, povuče ruku k sebi. "Ja ne mogu", reče. "Mora budem ovde, čekam Rida." Slegnuo je plećima, kao da pokušava nešto da strese s leđa. "To nam pos'o."
     Tamis je oklevao videći dubinu straha u Anankeovim očima; ali te oči se uhvatiše za njegovo lice, čežnjom naglom i bespomoćnom.
     Ananke odmahnu glavom a njegova ponoćna kosa se zatalasa preko pleća na način od koga Tamis oseti bolnu potrebu. Obori pogled. "Ne mogu."
     "Neki drugi put?"
     "Ne mogu." Opet diže glavu i pogleda Tamisa u oči. "Nikad neću moći." Drhtaj prođe kroz njega. Njegove duge, vitke šake stegoše se u pesnice, a on ih povuče pod sto.
     Tamis je još trenutak zurio u njega, siguran da, bar jednom, i on tačno razume kako se druga osoba oseća. Udahnu duboko, prisiljavajući vrelinu u sebi da se stiša, tako da je najzad ostala samo toplina jedne druge vrste kontakta. "To i ja uvek sebi govorim", reče on konačno. "Ali nikad to ne mislim stvarno. Zato sam noćas ovde, a ne kod kuće, kod moje žene. Zato što ne znam šta hoću."
     "Kod tvoje žene...?" promrmlja Ananke.
     Tamis obori pogled. "Ne mogu to da joj objasnim - zašto osećam takve stvari. Ne mogu to da objasnim nikome do koga mi je stalo. Pa ni sebi samom."
     Ananke klimnu glavom. Razumevanje i zapanjenost ispunjavali su njegove oči kao zora. "Da", reče blago. "Tako je i sa mnom. Niko nikad nije razumeo. Ni sa kim ne mogu to da delim. Kedalion i Rid ... oni su mi jedina porodica, drugu nemam. Ali ako ikad otkriju, izgubiću ih... Mrzim ovo kako su stvari uređene, te predstave koje vladaju o muškarcima i o ženama, zašto se razlikuju, šta se tu može i ne može uraditi. Mrzeo sam to i u mom rodnom svetu, i mislio sam, ako se izvučem odatle, naći ću već neko mesto gde će mi biti bolje. Ali, i sad živim u strahu - šta bi se desilo ako bi neko saznao šta stvarno jesam..."
     "...ili se plašiš da ćeš uvideti da su oni ipak u pravu, a ne ti. Ili da, čak i kad bi dobio ono što želiš, ne bi bio srećan, jer pravi problem nije u tome... zato što ni pravi odgovor ne postoji." Ananke klimnu glavom, lagano; njegovo lice je odražavalo onu nemoguću tugu koja je stezala i Tamisovo srce. "I zato se nikad ne...?"
     Ananke odmahnu glavom, spusti pogled. Ponovo stavi šake na sto, i sklopi ih isprepletenih prstiju, preda se.
     "Čak ni..." sa nekim ko razume? ... sa mnom?
     Ananke opet diže pogled. Oči su mu blistale previše sjajno, prepunjene nekom nepostojanom ojađenošću. "Ne", šapnu on.
     Tamis je zurio u njega, posmatrao kako se Ondić bori da vrati svoje emocije pod kontrolu. "Ali, zašto ne?" upita najzad, blago.
     "Zato što problem nije stvarno u tome..." Ananke se nasloni unazad, na tvrdi, ogledalski sjaktav zid separea, i obgrli se rukama oko slabina, s izrazom žalosnog mirenja sa sudbinom. U njegovim očima sada nije bilo nikakvog sjaja, ni suza, ni nade.
     "Da li ti hoćeš da pričaš o tome?"
     Ananke odmahnu glavom. "Ništa se ne bi promenilo", reče.
     Tamis otupelo klimnu glavom. "Onda valjda nema šta više da se kaže. Valjda je bolje da ja idem polako." Diže šaku do sibilskog znaka okačenog preko prsa njegove košulje.
     Ananke klimnu glavom i prestade ga gledati u oči.
     "Žao mi je..." Tamis ustade, žaleći što noćas ne može ništa učiniti da ublaži ma čiji bol... ma čiji.









50. TIJAMAT: Karbankl
     "Bogovi, ala mi nedostaje otvoren prostor! Postajem klaustrofobičan ovde: ova memla, starina, mirisi, odjeci. Stalno mi se pričinjava da krajičkom oka vidim nešto. Neprirodno je kako ovo mesto pritiska čoveka."
     Gundalinu podiže simulacioni komplet koji mu je dotad bio na glavi; iz svoje zanesenosti u misli trgao se zato što se u fotelju pored njega sručio Vanu, a odmah za njim Kitaro i Akrojalin, jedan od članova sudijskog veća. Gundalinu žmirkanjem dovede glavnu dvoranu mesnog odbora Kartografa u fokus, zatim i njihova lica. "Ej, Vanu, probaj ovo." Proteže se, skide naglavni komplet, sličan šlemu, i pruži ga Vanuu. "Ovi su nam upravo stigli. ovakvi. Pođeš na godišnji odmor, a ne mičeš se iz svoje fotelje." Maločas je uživao u punoj čulnoj rekreaciji pustinjskog odmarališta u koje ih je otac vodio svojevremeno, na Karemofu. Išli su na te Izvore svake jeseni, tokom njegovog detinjstva, zato što je otac verovao da ti asketski uslovi, vrelina, odvojenost od sveta, čine dobro telu i duhu.
     Gundalinu nikad nije osobito uživao u tom mestu, u mladim danima. Iznenadio se kad je u "meniju" naglavnog kompleta našao i taj lokalitet. Ali potom je otkrio da, posle toliko godina, ceni očevu mudrost. Čak i sama iluzija da sedi u do prsa dubokoj klobučavoj, od minerala obojenoj vodi opustila ga je i energizovala jednako kao da je stvarno otišao tamo. Uživao je u blagom smradu bakra i sumpora koji mu je ispunjavao glavu, u bizarnim, silom vetra i vode izrezbarenim, oblicima crvenog kamena peščara svud uokolo, koji su sasvim ispunjavali njegovo vidno polje. Kao oni talasavi nabori na školjci, svetlucavi zbog reflektovane svetlosti...
     Trgao se iz tog sna koji se opet krišom uvlačio u njegovu svest kao eho programa iz naglavnog kompleta... i eho jedne ukradene uspomene, jedne vizije istorije. Bila mu je forsirano unošena u pamćenje, tokom uvođenja u organizaciju Kartografa, procesom koji ni sad nije stvarno razumeo. Da li je, tada, zaista gledao svoj rodni svet, ali očima nekog drugog čoveka, u nekoj epohi čak pre kolonizacije...? Očima nekog od svojih predaka? Da li je na ove slike u programu naglavnog kompleta naišao zaista slučajno? Ili neko pokušava da ga navede na razmišljanje, prisećanje, uviđanje...? Dešavaju se i slučajna podudaranja događaja, zaboga! Stresao je glavom. Zasmetala mu je ta misao, jer je postao svestan da Vanu jednako govori a da on pojma nema o čemu. "Pardon?" reče.
     "Mora biti da je neka dobra", reče Vanu preuzimajući iz njegovih ruku naglavni komplet. "Nikako ti se neće da se od nje odvojiš."
     "Karemof", progunđa Gundalinu, uzvraćajući osmeh.
     "Jedino mesto koje vredi dugo gledati", primeti Akrojalin.
     "Nije Karbankl ništa skučeniji od naših gradova u orbiti, kod kuće", reče Gundalinu. "Ima ovde mnogo toga što vredi videti i raditi - ima svakim danom sve više. Osim toga, ko hoće napolje, uvek može da krene na putovanje obalom."
     "Ja sam pokušao sa jednodnevnim putovanjem. Izvan Karbankla ne postoji ništa osim magle, riba i predrasuda. Tamo je kao da je vreme ove planete stalo." Vanu strese glavom. "Onoliko vode... To me je guralo u neku potištenost."
     "A, ma hajde", reče mu Kitaro prekorno. "Gde ti je smisao za avanturu?"
     "Avantura i pamet ne idu zajedno, ako mene pitaš", reče Akrojalin, otpisujući njen komentar jednim ovlašnim pogledom. Ideal Kartografa bio je da na ulaznim vratima svako ostavi svoj spoljašnji čin ili društveni status, ali Gundalinu je primetio da neki članovi prihvataju to pravilo radije, a neki manje rado. Kitaro je stisnula usne, ali nije rekla ništa. Akrojalin je ustao i pošao preko sobe.
     "Dobro, ove stvari će, ako ništa drugo, bar biti dobrodošla dopuna našim ograničenim rekreacionim mogućnostima", reče Vanu držeći naglavni komplet u vazduhu. "Mada ni u tom pogledu situacija nije ista kao što je bila, jer sad čovek može da sedne u brod i ode na drugu planetu, ili kući, i da se vrati, a da pri tome ne izgubi godine."
     "Još će mnogo godina proći pre nego što će odlazak na letovanje na neki drugi svet biti lako kao stavljanje tog aparata na glavu", reče Kitaro suvo. "Naročito jadnim slabo plaćenim siroticama kao što sam ja. Zato grabite i takvo, posredovano zadovoljstvo dok možete, dok nisu svi čuli za to..."
     Vanu je pogleda uzvijajući obrve. Ali zatim samo slegnu ramenima i spusti aparat na svoju glavu. Od prizora pred svojim očima Gundalinu se prvo malo ukoči, zatim uzdahnu nehotice: vizija ga je ponela.
     Kitaro se osmehnula zadovoljno, a zatim nagnula preko niskog stočića između njih. "Imam nešto za tebe", promrmljala je, dok je osmeh spadao s njenog lica. Osvrnula se, uverila se da ih niko ne posmatra, i dodala mu informaciono dugme. Pogledao ga je: malo i bezlično kao neki malecni orah na njegovom dlanu. Bez vladinog pečata, bez ikakvih znakova identifikacije. Moglo bi da bude i blank, prazno. On je pogleda upitno.
     Klimnula je glavom. "Informacije koje si hteo. Dobro pazi da sve zapamtiš iz prve. To je info-baza za samo jedno čitanje."
     Spustio je pogled na tu stvarčicu u svojoj ruci pa pogledao Vanua, izgubljenog u drugom svetu, pa opet nju, upitno.
     "Jedino ti si na nivou dovoljno visokom da ti se daju ove informacije", reče ona.
     Klimnuo je glavom, iznenađen po drugi put. Ustao je, a dugme sa podacima glatkim pokretom spustio u džep. "Reci mi, Kitaro... znaš li ti šta na njemu ima?"
     Nastavila je da se osmehuje, s izrazom lica sasvim nečitljivim. "Rekla bih da je jedino važno da ti znaš, sudijo."
     Uzvratio joj je osmeh, izvinio se i otišao da potraži pravu privatnost. Nađe jednu praznu meditacionu sobicu i zatvori se u nju. Sede prekrštenih nogu među jastuke i ugura dugme u komunikator na svom opasaču. Kontaktnu pločicu pritisnu sebi na sred čela, kao treće oko iznad druga dva.
     Sklopi oči i pozva vezu da se uključi. Oseti neodređeno disonantna peckanja, početak oblikovanja slika... sve većeg i većeg broja slika, tako da je kroz nekoliko sekundi čitava mećava nasumičnih informacija počela zatrpavati njegov um. Oseti naglu paniku, uviđajući da su mu dali da prouči celu jednu "data-bazu", daleko više podataka nego što on u jednom čitanju može apsorbovati bez neuro-oštećenja. Ogromna većina informacija bila je, činilo se, samo izdaleka u nekoj vezi sa Ridom Kuleva Kulervom.
     Ko god da mu je ovo poslao, sigurno je znao da on to neće moći savladati iz jednog pokušaja. Gundalinu je besomučno vrteo kroz glavu pitanje zašto su ovo uradili, osim ako, eventualno, nisu znali tačno šta njemu treba. On kao da je došao u proročište: prepuštaju njemu da postavi pravo pitanje, ako ume...
     Postavljaj prava pitanja. Negde u pandemonijumu ovih nebrojenih data-fajlova leži procesor koji mu može otvoriti putanju do potrebnih saznanja. Koristeći se tehnikama naučenim od Kartografa on uvede svoje spiralno kružeće emotivne i fizičke reakcije pod kontrolu; postepeno izoštri fokus tako da mu kroz um više nije jurila mećava. Preostala je samo jedna jedina slika, slika onog potrebnog. Pitanje: Rid Kuleva Kulervo. Ovaj zahtev izgovorio je subvokalno, zatim je čekao rezultat.
     Informacije su bile hologramski kodirane; razmotavale su se kao uspomena, kao da su oduvek prisutne u njegovom umu, ali dosad skrivene... Unutar njegovih očiju oblikovao se Rid Kuleva Kulervo, perfektnom jasnoćom, i Gundalinu oseti ubod. Oštar, kao bol kad ti nečija cokula lomi rebra, kao bol kad su i poverenje i prijateljstvo izdani... kao bol čežnje za onom hiperrealnom, slatkom-i-kiselom hemijom njihovog zajedničkog boravka na Četvrtoj, kad su se borili da od haosa načine red.
     Gundalinu je održao savršenu mirnoću, suzbijajući ovaj nalet osećanja. Ovakav dugotrajni "iskošeni" prihvat informacija njemu se, inače, dešavao samo tokom uvođenja u neki viši nivo Kartografa; tada je svaki put bio zaprepašćen jačinom svog reagovanja. Pitanje: poznata biografija Rida Kuleva Kulerva. Zatražio je. Sad, čekati... Opet kao da se jednostavno setio, iz svoje glave, podataka dobijenih iz policijske računarske kartoteke: Kulervo, rođen na Samathi, na jednoj od podmorskih rudnih stanica, gde je i odgajen. Maloletni prestupnik, ali, osim toga, i natprirodno uspešan u kompjuterskim igrama koje je mogao dobiti u "čvoru" zabave u toj stanici. Iz škole izbačen, zauvek, tako da obavezno osnovno školovanje nikad nije završio. Kad je imao sedamnaest godina, ubio svog oca i nestao, pretpostavlja se da je prebegao u Bratstvo.
     Pitanje: zašto je ubio oca? Njegov um dade sliku Ridovog oca - čoveka tvrdih očiju i tankih, gorkih usta, bez ikakve vidljive sličnosti s licem njegovog sina. Rudar, često nezaposlen zbog toga što se vraćao drogiranju; zvanično optuživan za zlostavljanje svoje žene i dece. Žena svaki put povukla i poricala te optužbe.
     Pitanje: kako je ubijen njegov otac? Udavio se... Gundalinu vide telo, na nečijem tadašnjem snimku, kako pluta, očiju raširenih od zaprepašćenja, u jednom podmorskom pristupnom uspravnom tunelu...
     Pokušao da me udavi, skot. Ubiću ga... Ovog puta bila je to zaista Gundalinuova uspomena, prava; tako je Rid govorio izlazeći na obalu jedne reke nadomak Sanktuarijuma, očiju razbesnelih od užasa. Sad, konačno, Gundalinu stvarno razume na šta su se odnosile te reči, na koga, zašto. Olakšavajuće okolnosti... Za ovu poslednju misao nije bio siguran da li je došla iz data-baze ili iz njegove procene.
     Ipak, ništa od toga nije objašnjavalo kako je Kulervo postao briljantan biohemičar. Naprotiv... Pitanje: šta se događalo sa Kulervom posle njegovog odlaska sa Samathe?
     Njegov um namah ostade prazan, ali onda jedan glas poče mrmljati u njegovoj glavi, postavljajući jedno pitanje. Postojala su tri različita odgovora, sva tri istinita, ali svaki sledeći istinitiji od prethodnog. Naučio ih je na tri razna nivoa u Kartografima. Dade najtačniji, i opet se prepusti čekanju.
     Oseti novi priliv podataka u svoj um. Kulervova slika opet je pohodila prostor unutar njegovih očiju. Ta slika počela se zamućivati, mutirati, kao da sve Ridove protivrečne transformacije postaju vidljive... tako da se najzad činilo da su to dve osobe, ali nije bilo jasno koje dve. Bogovi... promrmlja Gundalinu u sebi. Jer to drugo lice, koje je sad preovladavalo nad Kulervovim, izgledalo mu je maltene poznato, kao da bi se on svakog trena mogao setiti i imena... Ali sad je ćutao i puštao da zapis govori svoju priču na svoj način.
     Vide jednu ženu, sa egzotičnom ponoćnom lepotom Ondinke, moćnu figuru u senovitom svetu Bratstva - vide je sa Ridom, i kako ga grli, kako se njena moć ovija oko njega poput senke, kako ga uvlači u tamu svog međuzvezdanog donjeg sveta... i guta ga.
     Zatim se vizija otvorila brzo i jako, kao neka meka eksplozija. On vide širi obrazac - makrokozam samih Kartografa, proširen unazad kroz vreme, kroz sve one razasute svetove koji su nekada bili Staro Carstvo. Gledao je razlamanje tog obrasca, propast Imperije, izolaciju pojedinih svetova nekada njenih. Nove, nejake alijanse planeta borile su se da nekako ostanu zajedno i pohvataju izgubljene veze, ali pri tome je nekoliko pipaka organizacije Kartografa odsečeno, a unutar njih je došlo do daljih frakcijskih borbi. Vremenom, bilo je sve manje sloge u pogledu političkih ciljeva, gubila se žiža, iskušenja vlasti vodila su pojedine članove na stranputicu... sve do izopačenja one svetinje koja im je poverena. Izopačenje je dobilo ime: Bratstvo. Počelo je koristiti vlast kao cilj po sebi, iz gramzivosti, počelo je stvarati bol, u ime Haosa.
     Međutim najviši stupnjevi u samom jezgru Kartografa preživeli su, zadržali netaknutu prvobitnu svrhu, štaviše pokrenuli su izvestan broj dramatičnih događaja koji bi mogli uticati na budućnost ne samo pojedinih svetova nego i cele nekadašnje Imperije, sve do najdaljih provincija. On je, sa Aspundhom, u jednom trenutku naslutio nešto od tog višeg nivoa... sad uvide da to naslućuje opet.
     U doba kad je još verovao da su Kartografi samo bezazleni klub, udruženje građana, matrica sibilskog uma dozvolila je da izvesne informacije procure do najviših krugova Kartografa, i to takve koje su otkrile da Vanamoinen, osnivač organizacije, još postoji... Vanamoinen. On se priseti kako je Vanamoinenovo lice gledalo gore u njegovo, osmehujući se; začu glas Vanamoinenov: Pogledaj zvezde, Ilma... Vanamoinen je umro, pre nekoliko milenijuma; ali je sačuvan imprint njegovog uma, negde u sibilskoj matrici, a sad je sibilski intelekt, svojom nedokučivom logikom, odlučio da Vanamoinena vaskrsne.
     Otac svih mojih dedova. Gundalinu, začuđen, odmahnu glavom. Ovo tajno znanje nije dato samo jednoj, izabranoj frakciji Kartografa, nego se raširilo, kao osmozom, kroz mnogobrojne kabale i lože koje su, unutar Hegemonije, postale naslednici tradicije Kartografa - bez imalo obaziranja na položaj tih grupa u rasponu opredeljenja između Haosa i Reda. Pitanje: samo unutar Hegemonije? Ali zašto? Zašto ne i drugde? Ili je ipak javljeno još nekome?
     Ali nikakvo novo uviđanje ne ispuni njegove misli. Samo saznanje da je, kao posledica, nastala bitka za vlast, za koju on ni slutio nije da svud oko njega besni dok je sedeo u raznim mesnim odborima Kartografa i zamajavao se kompjuterskim igricama na sreću. Sad vide kako se bitka za kontrolu nad mozgom/dušom Vanamoinena širila preko svetova Hegemonije... vide da je ta duša bila u rukama jedne žene, mračne figure, koja je, opet, bila u rukama Bratstva. Vide da su Vanamoinenov duh sipali, kao tečnu svetlost, u nervne puteve jednog živog čoveka, koji je do tad imao sopstveni um i dušu... čoveka čije je lice Gundalinuu bilo poznato... i koji se zvao Rid Kuleva Kulervo.
     Ridova slika u njegovom vidnom polju opet se promeni, ovog puta se zarivajući u dubinu njegove podsvesti kao koplje. Znao je, ovog puta, šta ta mutirajuća vizija znači, gledao je preplitanje, superponiranje ta dva lica i video da dobijeni rezultat nije ni Vanamoinen ali ni Rid Kulervo, nego nešto neprepoznatljivo, zamrljano. Ni jedan ni drugi od ta dva čoveka. Majstor: jednim delom ljudsko biće, drugim delom legenda. Gledao je, zatim, kako ta slika krvari, rastapa se, tako da najzad na tom mestu nije ostao niko, baš niko, već samo gola svetlost, zaslepljujuća blistavost jednog genija čije znanje i umnost su oslobođeni, pušteni da rešavaju neki nepoznati zadatak...
     Gundalinu se priseti da postoje legende o "Ulančenim bogovima Cie-Puna", duhovima elementalima koji, ako budu oslobođeni, mogu da zaposednu neko ljudsko biće, da nagnaju svog nevoljnog avatara na nemoguću hrabrost ili neizrecivo zlo...
     Bogovi... pomisli on opet, ali ovog puta je ta slika prodrla svojom rezonancijom kroz čitavu njegovu svest, sve do dna njegove duše. Njegove misli su glavinjale kud koja, i on pokuša da ih sabere, mada ne znajući tačno na koju bi se stranu okrenuo. Pitanje: zašto?
     Odgovor nije došao. Ovog puta niko nije testirao njegovo pravo da zna; niko mu nije ništa odbio. Samo je njegov um ostao sasvim prazan. On odmahnu glavom, u znak nedoumice i neverice. Da li je Vanamoinen vraćen samo zato da bi njemu pomogao u rešavanju zagonetke Vatrenog jezera, da bi Hegemonija opet dobila zvezdani pogon; Hegemonija, ili tajna podloga Hegemonije? Ali, on tu misao odbaci još dok ju je pomišljao. Vanamoinenova duša spavala je hiljadama godina. Bilo bi potrebno nešto daleko značajnije od ekspanzionističkih snova Karemovaca da bi sibilski intelekt odlučio da dozove Vanamoinena u ravan realnog vremena i podvrgne ga ovoj mučeničkoj egzistenciji u moždanom prostoru drugog čoveka. Ipak, odgovor nikako da stigne.
     Pitanje, reče on tiho, posle dugog ćutanja. Kako je to urađeno? Pomoću "pametne materije"? U njegovom umu se, opet, ne desi ništa.
     Pitanje: da li se to dogodilo slučajno? Pritisnuo je kontakt-pločicu jače na kožu čela, pitajući se nije li problem u tome.
     Ne. To je video jasno, odjednom. Vanamoinenov povratak nije bio slučajnost. Ali um mu ne reče ništa više: ni potvrde ni objašnjenja zašto je, od tolikih mogućih primalaca, baš Rid Kulervo odabran da ponese pamćenje Vanamoinena.
     Pitanje: da li je meni zabranjeno da to saznam?
     Odgovora nije bilo. Opsovao je zbog nemoći, pojma nemajući da li mu ovaj sadašnji izvor podataka ne može ili ne želi da kaže.
     Pitanje: da li je Rid Kulervo sada na Tijamatu? Šta hoće? Reci mi bar toliko, za ime bogova... Ovo poslednje rodilo se više iz ogorčenja nego iz nade da će izvući nekakav odgovor.
     Potvrdno. Video je opet prizore: Rid ovde, na ulicama Karbankla. Sa onom dvojicom koji su bili njegova družina i na Četvrtoj. Gundalinu vide Ridovo raspravljanje sa jednim Novoskloncem krupnog rasta... vide i pečat urezan usijanim gvožđem u dlan Ridove ruke, u obliku otvorenog oka koje zuri gore u njega.
     Opsova glasno. Znao je taj žig, koji označava da je neko postao vlasništvo Izvora. Vlasništvo, a ne ravnopravan, ili dobrovoljan, partner. Viđao je on taj simbol itekako, kad je službovao na Tijamatu pre velikog Odlaska. Tad je Thanin Jaakola boravio ovde, usmeravajući plime i oseke svoje narko-trgovine po celoj Hegemoniji, iz grada Karbankla koji je bio možda najvažnija među hegemonijskim međuzvezdanim saobraćajnim raskrsnicama. Prodao je Arijenrodi viruse koje je ona htela da upotrebi za bakteriološki rat protiv svog naroda, u poslednjem očajničkom naporu da ostane kraljica. Nju je policija zaustavila... ali Izvora nije.
     Sad je Gundalinu razumeo kako i zašto: Jaakola narko-lord bio je samo vidljivi vrh jednog zla čiju dubinu i težinu on, radeći kao običan policajac, nije ni slutio. Jaakola je pripadao Bratstvu na nekom nivou tako visokom da se nije moglo znati koliko daleko se pipci njegovog uticaja zaista pružaju. Njegova prisutnost u hegemonijskom podzemlju bila je kao gravitacioni bunar koji vuče sve i svakog oko sebe u svoju neodoljivu tamu. Čak i njegov portret u Gundalinuovom umu bio je samo mrak.
     A sad Jaakola ima u svojim rukama Majstora. Jaakola je pobedio u borbi za vlast u redovima Bratstva... dobio za sebe Kulervovu nesavršenu genijalnost, i, time, novu zvezdoletnu tehnologiju. Ni trenutak nije oklevao da počne sa eksploatacijom ta dva dobitka. Rid je na Tijamatu iz samo jednog razloga: da postigne sa "vodom života" ono što je postigao sa zvezdopogonskom plazmom.
     "Voda života"... Gundalinu oseti da mu koncentracija popušta, da luta ka njegovim sopstvenim nagađanjima, naročito o mogućim implikacijama Kulervovog prisustva na Tijamatu. Činjenica da je postavio još jedno pitanje izmače mu iz vida...
     Rid Kulervo nahrupi u njegove misli na takav način da se ostale slike razbežaše kao miševi; u njegovim divljim poluprovidnim očima Gundalinu vide jedan pogled koji mu je bio razumljiv, pogled kakav je svojevremeno video i u ogledalu... Šta hoće? glasilo je maločas poslednje pitanje. Odgovor je stigao: smrt.
     Gundalinu otrže kontakt-pločicu, ali je i vrati opet na čelo, jednako brzo. Više ništa iz nje nije priticalo. Priseti se, prekasno, da ga je Kitaro opomenula da će imati samo jedno čitanje. Svi podaci su već bili izbrisani.
     Ustao je, ali samo da bi stajao nepomičan, u sredini sobe, tokom mnogo otkucaja srca. U njegovom mozgu kao da je ostala samo jedna konkretna misao, a ta je bila u celosti njegova: Nađi ga.
     Neka to bude Vanuovo zaduženje... ali, ne. Vanu bi hteo, sasvim opravdano, da zna sve; a Gundalinuu je već postalo jasno da Vanu nije od one vrste ljudi koji pristaju da bilo šta prime "na poverenje". Vanu bi tražio da mu se objasni zašto Kulervo ne može biti prosto i jednostavno uhapšen, kao što kriminalcu i priliči; pa saslušavan, sudski kažnjen, po zakonima Hegemonije. Ali to rešenje ne bi poslužilo ničemu, ne bi pomoglo nikome. Kulervo ne može biti jednostavno negiran - suviše je vredan. Kad bi bilo moguće preobratiti ga... Vanamoinen bi se opredelio da služi Redu a ne Haosu: postao bi saveznik Zlatne sredine, ako bi mogao da bira. I ako bi Zlatna sredina bila dovoljno mudra da mu omogući da bira... Ali u to Gundalinu nije bio sasvim uveren.
     Namrštio se i krenuo ka vratima, razmišljajući. Kitaro mu je obezbedila ove informacije koje je tražio; mogao bi on od nje zahtevati i potragu za Kulervom, zatim i da mu Kulervo bude doveden tajno, mimo uobičajenih policijskih kanala. Nije mu se dopadalo da to tako čini; nije voleo da stvara ma kakav raskol između sebe i Vanua. Ali u ovome, čini se, nije imao izbora.
     Vratio se u glavnu salu i našao Vanua još izgubljenog u čulnim zadovoljstvima iz šlema. Ovlaš se nasmešio, znajući iz iskustva kako hipnotički adiktivne takve stvari mogu biti, iako je u pitanju bila interakcija samo na nivou emocija, a ne o direktno uključenje u nerve, kao u nekim klubovima sa kompjuterskim igrama. Teško je odoleti privlačnosti dobro poznatih scena iz rodnog kraja ... a ponekad je još teže odoleti zavodljivosti nepoznatog. Sećao se da je on tako, u dečaštvu, doživljavao Tijamat; danima nosio u glavi egzotične tijamatske mirise, i odjeke muzikalnog govora tog naroda; danima ga je uznemiravala treperava vizija Karbankla, Grada-na-severu, viđenog sa mora... Kitaro je sedela zavaljena u fotelju, s jednom čizmom na niskom stolu, zadubljena u diskusiju s nekim inostranim trgovcem, i to, činilo se, o politici trgovinskih restrikcija. Gundalinu je bio malčice iznenađen videći da je ostala na istom mestu. Onda ona diže pogled, otera trgovca jednom svojom rečju, i Gundalinu uvide da je čekala njega. "Da l' si dobio odgovore na sva svoja pitanja?" reče ona.
     Nasmešio se neznatno. "Dan kad na sva svoja pitanja dobijem odgovore biće dan kad umrem... nadam se. Ali, dobio sam dovoljno ogovora da razumem koliko malo znam o onome što se ovde stvarno događa." Slegnuo je ramenima i objasnio joj šta treba da se uradi; za to vreme pogledavao je nelagodno u Vanua u-snove-zanetog.
     Kitaro je slušala; njen pogled bio je postojan a lice bez izraza. "Pristupiću tom poslu odmah, sudijo", reče ona. "Da bi se uredio takav sastanak, biće potrebno dosta vremena. Kulervo je tako duboko u živom pesku Bratstva da ga nije lako dohvatiti."
     Klimnuo je glavom. "Razumem. Ako ti je potrebna asistencija, reći ću Pala-Tionki da ti je obezbedi. U Geju Džerušu možeš imati poverenja."
     Bacila je pogled na Tilhonea, ministra komunikacija, koji im je prilazio, a za njim Akrojalin i Sandrini. Tilhoneovo dečačko lice sijalo je oduševljenjem nekoga ko donosi novosti. On priđe Vanuovoj fotelji odostrag, položi šake na njegov naglavni komplet i isključi program.
     Vanu se trže i poče psovati. Podiže komplet sa glave i osvrte se besno.
     "Ovo ćeš hteti i ti da čuješ", reče mu Tilhone pre nego što je Vanu stigao da se pobuni. Pogleda i Gundalinua, s osmehom koji Gundalinu pročita kao nehotično samozadovoljan. "Upravo mi je stigla poruka od mog ujaka da će Skupština doći u svoju prvu službenu posetu novom Tijamatu..."
     Gundalinu se trže. "Kad?" reče.
     "Skupština tek što se vratila na Karemof. U skupštinske brodove tek treba da budu ugrađeni zvezdopogonski blokovi. Centralni koordinacioni komitet procenjuje da bi to moglo biti gotovo kroz samo godinu dana. Odstupiće od svog uobičajenog redosleda obilaženja - to će biti znak da cene važnost našeg novog statusa ovde, ali i slobodu i moć koju sada, sa zvezdopogonom, imamo."
     "Jest, i da jedva čekaju da se dočepaju 'vode života'. Tako mi Čamdžije!" progunđa Gundalinu - uzvik, pomisli on rasejano, koji je pokupio od Džeruše Pala-Tion.
     Tilhone se nasmeja. "Bogova mu, Bi-Zi, čovek bi pomislio da sam ti doneo loše vesti. Hajde, stari moj, primi to kao kompliment!" Pljesnuo je Gundalinua po ramenu.
     "Ne, stvarno sam polaskan", reče Gundalinu tiho, prošetavši pogledom do odmerene spekulacije na Vanuovom licu. "Samo, razmišljao sam o implikacijama." O komplikacijama. Ruke su mu se nemirno trzale uz telo. "Ovo je događaj od kapitalnog značaja."
     "Čujem da su Tiće nekad imali običaj da naprave gigantsku žurku u čast Predsednika vlade", reče Sandrini. "Meni to zvuči kao tradicija koju bi valjalo obnoviti. Šta fali da se malo zabavimo."
     "U nekim granicama", reče Gundalinu suvo.
     "Misliš na običaj da se Kraljica prinese na žrtvu?" upita Vanu.
     "Da." Gundalinu nelagodno skrete pogled.
     "The, tako mi mojih svetih predaka", reče Vanu, "meni se čini da je to jedan veoma efikasan način da se promene sprovedu. A zar to nije bila poenta? Zar ne zovu tu svetkovinu - Promena?"
     "Da su bućnuli Letnju Kraljicu prilikom našeg povratka ovaj put, ne bismo imali toliko nevolja oko pitanja lova na mere", reče Tilhone otežući reči. "Zimci već počinju pritisak da se vrate na vlast. Nju hoće da izbace..."
     "Ko to hoće?" reče Gundalinu mršteći se. "Ko je to govorio?"
     Tilhone slegnu ramenima. "Bogovi, pa ne pamtim ja ta imena, sva zvuče isto. Ali čuo sam to od više zimaca, ne samo od jednog."
     "Da li je jedan od njih bio Kirard Set Dalekoputov?"
     Tilhone klimnu glavom. "Dalekoputov. Jeste, a taj je u Savetu grada, zar ne? Pametan čovek, za provincijalca. Ambiciozan. Taj zna na koju stranu dim ide. Nekoliko puta je dolazio na razgovor sa mnom, sa ovom ili onom delegacijom, uvek u vezi sa nekim lokalnim pitanjima."
     "Jest, znam ga", reče Akrojalin.
     "To je onaj s kojim smo se sreli na ulici nedavno, zar ne?" upita Vanu.
     Gundalinu, stisnutih usana, klimnu glavom.
     "Inteligentan je, da. I dobro informisan. I predobro informisan, mož' bit'..." Vanu pogleda Kitaro pa opet Gundalinua. "U svakom slučaju, čovek koga treba uzimati ozbiljno." Njegove oči postadoše zamišljene.
     "Moja je želja da samo jednu stvar u ovom razgovoru uzmemo ozbiljno", reče Gundalinu oštro. "Tema prinošenja ljudskog života na žrtvu ne sme da se proširi izvan ovih zidova. Jasno?"
     Klimali su glavama i slegali ramenima, gledajući ga s različitim stupnjevima rezignacije i nerazumevanja.
     "U tom slučaju, želim vam svima laku noć." Gundalinu se okrete na potpetici i ode iz sale. Ali pratila ga je, kao senka, svest da još nije čuo poslednje reči o ovome, kao ni o Ridu Kulervu.









51. TIJAMAT: Karbankl
     Ukres Svetlohodni je krivudao kroz "kockarski pakao" koji je nosio naziv "Persefonin". Išao je za Kirardom Setom, ali imao je ono svoje uobičajeno osećanje da hoda unazad, kroz vreme. U Karbanklu je, pre Odlaska, postojalo jedno takvo mesto, sa nazivom "Persefonin kockarski pakao", a gazda je bio Izvor; Ukres je sa Izvorom imao neka posla - tada, kao i sada. Ponekad mu se činilo da je počeo da živi svoj život unatraške, kao da je sutrašnjica postala jučerašnjica, kao da se njegove uspomene vraćaju u zbilju, a zbilja bledi i povlači se, odlazi sve dalje i dalje u san.
     Ali, ne... Ne može dozvoliti sebi da počne tako da gleda na stvari. Podiže šaku i napipa obrise priveska ispod košulje, onog koji je uvek bio tu, kao, u jedno ranije vreme, medalja njegovog oca tuđinca. Oblik ovog priveska imao je upadljivu sličnost sa simbolom iznad ulaza u dom Kartografa gde B. Z. često ide, nešto više uz Ulicu, s tom razlikom što ovaj Ukresov ima u središtu solijus, jedan od najdragocenijih postojećih dragulja.
     Ta sličnost nije bila slučajna. Ovu činjenicu, kao i mnoge druge, saznao je posle svog učlanjenja u Bratstvo - i u Kartografe. Gundalinu je sredio da u ovdašnji Mesni odbor primaju i Tijamatovce; Ukres je među prvima iskoristio tu mogućnost, Kirard Set isto tako. Te stvari su izmenile njegov život zauvek.
     Čim je saznao za postojanje Velike igre, i postao jedan od njenih igrača, osetio je da se njegova percepcija vasione i njegovog mesta u njoj proširila hiljadostruko. Sad je osećao nadiranje entropije na svim nivoima, beskrajnu bitku između Sređenosti i Nereda - uviđao, štaviše, da bi Haos mogao jednim doticajem srušiti Red, bez obzira koliko se zvezda na svojim putanjama i ljudskih bića u svojim životima upinjalo da održi pravi smer. Haos je stalno zabadao svoj nasumični prst i u tokove njegovog života, destabilizovao ga na svakom zaokretu. Sada se, konačno, i on, Ukres, prestao boriti protiv nadiranja entropije, štaviše - prigrlio ju je. On, najzad, jasno vidi, čak i u mraku.
     Ušli su u jedan zamračeni hodnik u zadnjem delu kluba. Drečavi zvuci noćnog života utihnuli su iza njih, kao da su Kirard i on prošli kroz nekakvo polje za utišavanje, što bi čak i moglo biti istina, iako on nije osetio ništa osim onog hladnog dodira iščekivanja koji je uvek na ovoj tački osećao.
     Na kraju hodnika ušli su u lift - u kutiju tako amorfnu da bi mogla biti unutrašnjost kakvog praznog ormara, za šta je verovatno i smatrana. Nastupilo je osećanje da se kreću, kad su se zatvorila vrata/zid; kretanje nagore, pomisli on, mada u to nije mogao biti siguran, pa čak ni znati da li je to, pri svakoj sledećoj poseti ovom mestu, isto kretanje, i da li jednako dugo traje. Moglo je biti svaki put nasumično drugačije - a Ukresu je to baš i odgovaralo.
     Bezlični zid/vrata ispred njega otvorio se, otvarajući pogled u jednu sobu za sastanke. To nije bila ona koju je ranije viđao, dovoljno velika da se u njoj održi konferencija dvadesetak ili više članova Bratstva. Ova je bila manja, ali u svemu drugom skoro identična, sa zidovima čije boje su se pomicale sporo, gotovo halucinogeno. On s osećanjem nelagode otkloni pogled sa njih, usmeravajući se ka čoveku koji je, sam, čekao za stolom.
     "Dobar dan ti želim, Ride Kulervo", reče, pored njega, Kirard Set.
     Kulervo se nasmeja kratko, kao da je Kirard Set rekao nešto neverovatno stupidno. Zgađeno otkloni pogled od njih dvojice, prstima bubnjajući po stolu, ritmom jakim i nametljivim. "Kasnite", promrmlja zidu.
     Ukres se zapita da li taj čovek uopšte govori njima dvojici. Kirard i on nisu zakasnili; međutim, ovo nije bio, kao što je on očekivao, sastanak Bratstva. Njegovo nezadovoljstvo Kulervovim stavom steže se za još jedan podeok. Još od prvog sastanka taj Rid Kulervo mu je bio antipatičan; tip naizmenično zlovoljan i neprijateljski raspoložen, i uvek arogantno "nadmoćan". I još gore od toga: Ukres je imao nelagodno osećanje da Kulervo nije samo namćor, nego da je zaista lud. Dosad je imao utisak da je Kulervo samo još jedan od Izvorovih žigosanika; nikad ne bi pomislio da taj može biti izdvojen za ovakav intiman susret. "Šta je s ostalima?" upita on.
     "Došlo je do promene u planovima", reče jedan glas, dopirući, činilo se, iz zidova. Izvor. Od tog zvuka sav se naježio, još pre fizičke manifestacije Izvora, koja je počinjala na drugoj strani sobe. Gledao ju je: početak okupljanja tame na čelu stola, na nemoguć način, ni iz čega. Senka je postajala sve dublja, tako da je najzad među njima nastalo jedno bezoblično ali neosporno prisustvo. Ukres reče sebi da je to samo projekcija, hologram. Ipak, znao je da realnost iza holograma postoji, negde... blizu. Prinudi sebe da sedne za sto, sa Kirardom Setom i Ridom Kulervom.
     "Iskrsla je jedna situacija", nastavljao je korodirani glas Izvora, bezizražajno. "Sastanak je odložen. Ali je Bratstvo htelo da čuje o napretku u vašim, raznovrsnim, delatnostima, i zato sam ja ovde, da primim vaše komentare. Ukrese Svetlohodni..."
     Ukres skrete svoju pažnju od Kulerva, na čijem licu je video zversku mržnju u trenucima kad se tama tek oblikovala. Jedan curak znoja siđe Kulervovim obrazom, do usne, i preli se, a usne mu se trgnuše.
     Ukres klimnu glavom nastojeći da ne izoštrava daljinu pogleda, ali ipak da bude okrenut licem ka tami.
     "Kako je tvoja izvrsna žena, kraljica? Jesi li imao ikakvog uspeha u svojim pokušajima da je ubediš da bi imala koristi ako bi proširila svoju zaštitu na izvesne naše interese, i otvorila ovu luku..." glas se osmehnuo, "...širem spektru trgovine, kao što je njena majka činila?"
     Ukres odmahnu glavom. "Ne mnogo", reče.
     Izvor ispusti zvuk gađenja. "Znači tvoja žena je još zacopana u svog bivšeg ljubavnika, sada vrhovnog sudiju...?"
     Ukres dopusti da mu se usne stanje; osećao je na sebi Ridov pogled, Kulervov takođe. "Kraljica, moja žena", reče on, "dobija od Hedže sve što joj treba." Uvrnuo je tanku liniju svojih usana u osmejak. "Zato njoj, za razliku od Arijenrod, nismo stvarno potrebni ni ti ni ja." Slegnuo je ramenima. Kulervo je frknuo razonođeno; Kirard Setova usta su se pomakla samo malo, u izraz mrzovoljnog poštovanja.
     "Kako je to nezgodno." Tama na drugom kraju stola kao da se preobrazila, na neki način koji Ukres nije mogao odrediti. "Pa, dobro, u realnom svetu na svako pitanje uvek ima nekoliko odgovora... Kirarde Set Dalekoputov - kako je tvoja šarmantna porodica?"
     Ukres se pomače u sedištu: Izvorova neodredljiva pažnja premestila se na nekog drugog.
     "Moj sin se pali na Arijelu Svetlohodnu, kao i obično. Moja žena se pali na sve što joj može pomoći da se oseti mlađom. Ove nedelje to je jedan kozmetički hirurg, rekao bih."
     "A koliko je napretka postignuto u širenju ideje da se prilikom posete Skupštine zimci vrate na vlast?"
     "Poprilično napretka", progunđa Kirard Set, sa osmehom blago superiornim. "Većina zimaca je za to. Čak i letnjaci su tako inficirani svrabljivom željom za progresom da bi mogli prihvatiti prenos vlasti, ako kraljica nastavi da narušava trgovinski bilans tim svojim insistiranjem da se 'vodica života' ne eksploatiše... Prihvatili bi, pod uslovom da se Promena izvrši na tradicionalni način. A to odgovara našoj svrsi divno..."
     "Šta ti to znači 'na tradicionalni način'?" pitao je Ukres naginjući se napred.
     "Da kraljica bude udavljena u vodi, šta bi drugo", reče Kirard Set.
     Ukres se okameni, ostade da zuri u neverici, jednim delom mozga perverzno svestan da mu lice u ovom trenutku sigurno izgleda sasvim apsurdno. "Majkonapušteni skote. Sediš tu i kažeš mi u oči da vodiš zaveru da moja žena bude na Festivalu prineta na žrtvu, kao da hoćeš da promeniš krojača? Da li u tvoje planove spada da udaviš i mene, kao kad su utopili Arišku...?" Napola je ustao sa sedišta.
     "Bokce ti", reče Kirard, sa malim trzajem na licu, dižući šake. "Usijana glavudža kao i uvek, i posle tol'ko godina. Sedi Ukrese i daj da objasnim."
     "Nema stvarne opasnosti da kraljica bude prineta na žrtvu... niti, budimo pragmatičniji, ti, Svetlohodni", reče Izvor hladno. "To i nije suština ovog razgovora. Moraš naučiti da ne uzimaš sve stvari 'na prvu loptu', ako misliš da ikada napreduješ u našim krugovima. Nikad nećeš videti mogućnosti koje ovde postoje, kao što ih ni u svom životu ne vidiš, ako budeš verovao da je sve zaista onako kao što na prvi pogled izgleda."
     Ukres se nasloni unazad, uspevajući nekako da spreči crvenilo lica koje bi ga odalo. "Oprosti mi", reče tiho. "Prosvetli me."
     "Ovo je u vezi s Kraljicom, dabome, ali još više u vezi s tvojim rivalom, B. Z. Gundalinuom. On je zacopan u tvoju ženu - a jedino on ima vlast da poništi njene naredbe o 'vodi života'. Mi hoćemo da se on nađe u položaju da bira šta mu je važnije, da zaštiti njenu glavu ili da štiti mere. Šta god od ta dva da izabere, sleduje mu mnogo bola i tuge... Ako se nađe pred dilemom da li da žrtvuje njen život ili da pogazi njenu opsesiju o zaštićivanju mera, šta misliš, šta će od ta dva on izabrati?"
     Ukres je ćutao nekoliko dugih trenutaka. "Mislim da će se opredeliti da pusti da meri budu ubijani... Ali to je, u svakom slučaju, tačno ono što i Zlatna sredina želi od njega. Onda će 'vodom života' raspolagati oni a ne Bratstvo. Kakva je tu korist nama?"
     "Na kratak rok, dok ne ostvarimo svoje nezavisno snabdevanje, korist je prosto u nabavljivosti. Ako se taj lek negde, bilo gde, bude proizvodio, mi ćemo naći načina da uzimamo svoj deo. Na dugi rok, dobici od prisiljavanja vrhovnog sudije i Kraljice na takvu dilemu su mnogobrojni, mada ne moraju svi biti jasni nekome kao što si ti. Što se tebe tiče, ti, kao verni član Bratstva, budi zadovoljan saznanjem da ti ovi poslovi neće doneti nikakav bol, dok će čoveku koji pokušava da ti otme ženu doneti znatan bol."
     "Pa i decu", reče Kirard Set tiho, uzvijajući obrvu. "Kako Arijel i Tamis podnose sve ovo?"
     Ukres ga pogleda hladno. "Već sam ti rekao da ja nemam dece", reče on. "Prema tome, to što pitaš trebalo bi da je tebi poznato bolje nego meni."
     Kirard Set načini grimasu, koju Ukres protumači kao pokušaj izvinjenja. "Pa, dobro, valjda Kulervo zna više o Arijelinim intimnim osećanjima nego iko od nas, ovih dana. Kako bi je ti opisao nama, Kulervo?"
     Ukres se okrete da pogleda Kulerva. Osetio je udarac neverice u grudi: neverice pri pokušaju da zamisli da je njegova kćer - nije njegova, pa ipak - njegova kćer u naručju čoveka koji je hodajuća želja za smrću.
     Kulervo se skameni, uhvaćen zurenjem svih njih u trenutku kad je počeo da grize zglavak na svojoj pesnici. On spusti šake na sto, i splete prste. Ukres vide modre tragove zuba na Kulervovoj koži. "Jesi ikad imao crevne parazite, Dalekoputove?" reče, gledajući svoje ruke.
     "Ne", odgovori Kirard Set zbunjeno.
     "E, baš šteta", reče Kulervo.
     "Da...", reče Izvor, "hajde reci nam nešto o tvom odnosu sa Arijel, Ride. S njom si gotovo svake noći, i to traje već neko vreme. Ona ti je prva, od Mundilfere..." Njegov glas se pretopio u ćutanje, a Ukres vide da je Kulervo prestao da diše. "Da li te podseća na tvoju izgubljenu dragu...?" Te reči su bile mračne od insinuacije i pretnje. "Da li je možda Arijel razlog tvog neuspevanja da dobaviš uzorak krvi potreban za tvoj istraživački rad?"
     "Nije." Kulervovo lice je najednom pobelelo, kao da ga je obuzeo bol toliko jak da on ne uspeva čak ni da jaukne. Ipak, duboko je udahnuo. "Rekao sam ti šta je bilo", reče on zgusnuto. "Pao sam. Izgubio sam oružje... Arijel Svetlohodna zna mnogo o merima. Provodi mnogo vremena s njima. Ja je zamajavam zato što želim da saznam ono što ona zna. Ona nije moj tip." Naglo diže pogled, maltene prkosno, ka iščekujućoj tami. "Nisam je nikad ni dodirnuo." Pogleda Ukresa kratko, pa opet skloni pogled.
     "I šta, ti si samo sakupljao podatke, a?" reče Izvor glasom koji je bio sav natovaren ironijom.
     "Jest", reče Rid Kuleva Kulervo.
     "Jest...?" podstakao ga je Izvor blago.
     Kulervo stisnu usne. "Gospodaru." Obori pogled. Taj način oslovljavanja, Izvorov odabrani, zvučao je na Kulervovim usnama nekako više nalik na psovku nego na slugeranjstvo.
     "Svetlohodni", reče Izvor neočekivano. Ukres diže pogled ka tami. "Koliko shvatam, ti si proizveo nešto drugo, što bi mog čoveka Kulerva interesovalo."
     Ukres oseti da mu se usta stežu. "Na šta misliš?"
     "Ti, takođe, imaš znatnu količinu nagomilanih podataka o merima, pošto ih studiraš još od svog penzionisanja, bar koliko je meni poznato."
     "Penzionisanja? Mog?" ponovi Ukres lagano.
     "Pa bio si zaposlen kao Arijenrodin Starbak. Ubijao si njih", reče Ukres. "Je l' tako?"
     Ukres je osećao da ga gnev izjeda kao kiselina; pitao se zašto je doveden na ovaj sastanak, osim ako cilj nije bio da se proveri koliko vređanja može mirno otrpeti. Njegova paranoja poče se kancerozno širiti; onda mu pade na um da mu je Izvor rekao da u ovoj družini neće imati uspeha ako ne nauči da gleda dalje od onog što je samo po sebi očigledno. Možda ga zaista testiraju: njegovu lojalnost, sposobnost da ovlada svojim živim temperamentom, njegov potencijal. Zagleda se u hipnotičko proticanje boja na suprotnom zidu i ostade tako sve dok ne ovlada sobom. "Istina je", reče postojanim glasom. "Pretpostavljam da bi se to moglo nazvati odnosom ljubavi i mržnje." Pogleda Rida Kulerva. "A kakav je tvoj interes u vezi s merima, Kulervo?" upita neutralnim glasom, prisiljavajući sebe da ne odbacuje unapred nijednu mogućnost, pa čak ni vrlo slabo verovatnu - da ovaj Kulervo ima mozak.
     Kulervove nemirne ruke počeše vidno da drhte, iako ih je držao kao zarobljenike na stolu. Teški prsten sa solijusima na njegovom palcu zazveketa glasno po tvrdoj površini stola i Kulervo brže-bolje povuče ruke u krilo, da se ne vide. "Ma, to je ljubav i mržnja istovremeno", zamrmlja on.
     "Previše si skroman, Ride", reče Izvor. "Moj čovek Rid Kulervo je genije bioinženjeringa, onaj o kome ste čuli da se pominje kao 'Majstor'. Taj zna o 'pametnoj materiji' više nego ijedan drugi živ čovek ... čak računajući u to i njega samog." Nasmeja se hehetavo, kiselo. "Sada je prionuo, svojim... unikatnim umom... na problem sintetizacije 'vode života', kao ranije zvezdopogonske plazme. Da nije bilo njegove pomoći, B. Z. Gundalinu nikad ne bi uspeo da je reprogramira."
     Ukres je zurio u Kulerva; Kirard Set takođe, s jednakom nevericom. Ukres zamalo da se nasmeje, siguran da je sve ovo samo neka bizarna šala, ali nesposoban da dokuči u čemu je njen smisao.
     "Zar nije tako, Ride?" podsticao je Izvor blago.
     Rid se u sedištu uspravio, podigao glavu: mogao je to biti ponos, ili prkos. Suočio se s uperenim pogledima njih dvojice i prisilio ih da pogledaju u stranu. Digao je uzdrhtalu ruku do uva, na kome je nosio privezak sa mnoštvom kristala, nalik na komplikovano izrađeni komad nakita. Kristali zazvoniše, u tišini sobe, slatko, neskladno. "Tako je", dahnu on.
     U jednom trenutku Ukres je imao nervirajuće osećanje da ga kroz Kulervove oči gleda neka sasvim druga, nepoznata osoba. Istog časa oseti da se neverica pretvara u verovanje, i ispuni ga užas, dubok, bez dna, na isti način kao što je Izvorova senka ispunila sobu: prisustvom svuda jednovremeno. "Sakupiću podatke za tebe, što pre bude moguće", reče on onom zatvoreniku u Kulervovim očima. "Ne znam koliko će biti korisni, ali, tvoji su."
     Kulervo brzo klimnu glavom; u njegovoj vilici trzao se jedan mišić.
     "Nemoj umanjenivati značaj svojih dostignuća, Svetlohodni", reče Izvor. "Ti imaš veoma vredan um. Traćio si svoj život ovde, među ovim nepismenim ljudima, na ovako zabitoj planeti. Sad si konačno među onima koji umeju da cene tvoje sposobnosti. Tvoje godine rada i proučavanja biće konačno iskorišćene kako treba... Zašto ne bi krenuo, sada, i obezbedio da se to ostvari."
     Ukres iznenađeno uzvrati pogled tami. "Znači, gotov sastanak?" zapita, pokušavajući da nekako uklopi u jednu, koherentnu celinu neočekivanu hvalu i isto tako neočekivano slanje napolje, iz sobe.
     "Gotov", reče Izvor, tonom koji učini da Ukres zažali što je pitao. "Gotov za tebe." Ukres obori pogled. "Postoje izvesne bratstvene teme koje se tebe ne tiču, a koje zahtevaju pažnju Dalekoputova i mog čoveka Rida. Ti si svoj deo u procesu ispunio, Svetlohodni. Možeš biti siguran da je tako."
     Ukres ustade izbegavajući poglede ostalih. Klimnu glavom i krenu od stola. Vrata lifta se otvoriše kao da su na njega čekala.

     "Ride..." reče Izvorov glas čim je Ukres Svetlohodni ušao u lift i nestao.
     Rid, nevoljno, otrže pogled od tog mesta; deo njegovog uma ostade u sanjarenju o mogućnosti da zameni mesto s čovekom koji je poslat napolje. Njegov pogled se odbi o Dalekoputova, registrujući na licu tog Tijamatovca zadovoljstvo što je Ukres isteran napolje a on ostao i što može i dalje da sedi tu s izrazom kao da zna sve i svašta. Taj Dalekoputov je bio član Bratstva godinama, u vreme vladavine Kraljice Arijenrod, ali ni do danas nije razumeo u kakvu močvaru tone. Rid se suoči sa zurenjem Dalekoputova, čija se žmirkava arogancija pokoleba u sudaru s njegovim nepomerivim očajem.
     Rid se okrete da se opet suoči s mrakom, prisiljavajući svoje oči da vide unutra neku neodređenu siluetu nalik na ljudsku, i da ne skrenu. "Šta?" reče on grubo. Znao je da je Izvor sada lično, fizički prisutan na Tijamatu; i da ono što se nalazi na drugoj strani ove projekcije, ma šta bilo, jasno vidi njega, vidi njegov znoj i bol, pouzdane znake pogoršanja telesnog stanja zbog toga što mu već dugo nije data "voda smrti". Nije znao da li je to odugovlačenje ima za cilj da ga kazni ili da posluži kao sredstvo za ubeđivanje; samo je znao da je namerno. I da će konačno saznati razlog.
     "Arijel Svetlohodna", reče Izvor.
     "Šta...?" reče Rid Kuleva Kulervo opet, bez razumevanja.
     "Znam da se ništa... intimnije nije desilo između tebe i Kraljičine ćerke. Ništa intimnije od obične konverzacije. Ali ona hoće više od razgovora. Ona hoće tebe, Ride."
     Rid se sledio. "P' šta?" reče. "Na ovaj način ja postižem da ona stalno priča o merima."
     "Ono što ona zna o merima nekorisno je za tvoje potrebe. I ti znaš da je tako. Onda zašto se i dalje viđaš s njom?"
     "Nije nekorisno", reče on uporno. "Trebaju mi svi podaci koje mogu dobiti."
     "Treba ti uzorak krvi! Ona ti je spasla život... ali te je i sprečila da dobiješ ono jedino što ti je stvarno potrebno da bi razvio način za replikaciju te tehnoviralne materije. Tvom poslu bila je smetnja, a ne doprinos; navela te je da se zapitaš imaš li ikakvu savest, a?"
     Rid oseti da je pocrveneo. Pogleda Dalekoputova, uviđajući da je taj Tijamatovac verovatno jedini koji je Izvoru rekao sve. "Hoćeš da je šutnem? O-kej, šutnuću je. Ne'a problema."
     "Ne", reče Izvor blago. "Neću to. Njeno znanje o merima ne vredi ništa... ali nam je ona ipak važna."
     Rid opet pogleda ka liftu, najednom shvatajući zašto se Izvor otarasio Svetlohodnog. Zapilji se u zid puštajući da se tečno kretanje tih boja uliva u njegove oči. Tvrda grudva napetosti ispunjavala je njegovo grlo dok se ćutanje produžavalo. Ali, zapitati neće; neće, neće...
     "Šta imaš na umu?" zapita Dalekoputov umesto njega.
     "Moj čovek Rid će je zavesti."
     Ridova glava se okrete brzinom odapete praćke; vide kako se Kirardov osmeh pretvara u iznenađenje pred izrazom tolikog gađenja na njegovom licu.
     "Trebalo bi da to bude jednostavan posao za tebe, Ride. Sudeći po onome što mi je Dalekoputov pričao, Arijel ima mnogo više zajedničkog sa svojom babom, Arijenrod, nego sa svojom majkom... a već je zaljubljena u tebe. Samo treba da je pustiš da uzme ono što želi. Siguran sam da neće biti razočarana. Nijednom nisi razočarao Mundilferu."
     Rid opsova i skoči na noge. U glavi mu se zavrte; to ga je prinudi da se nasloni na sto, a zatim da opet sedne. Dalekoputov je prosto lepio pogled za njega, kao voajer. Rid odmahnu glavom, više u znak neverice nego odbijanja. "Zašto...?" reče ne razumevajući.
     "Zato što ćemo je na taj način vezati za nas. Ja ću steći vlast nad njom... i nad njenom materom."
     On odmahnu glavom. "U čemu je poenta? Sipaj dozu nečega kraljici u supu ako hoćeš njenu saradnju. Zašto se maltretirati ovom igrom..."
     "Zato što je to moja igra, a ti si moj pion", reče tama. "A meni se hoće da ti nju navedeš da se zaljubi u tebe. To će ti biti okajanje greha - što si me lagao i što si propustio da stvarno napreduješ u studiranju mera zato što si se zatreskao u tu malu."
     Rid je osećao kako se talas gađenja diže u njemu, kao nešto živo; jedva ga je savladavao. "Radim, radim na tome, skote! Nabaviću uzorak krvi, ubiću jebenog mera golim rukama ako to hoćeš. Daću ti ono što hoćeš. Ali ne nju. To se - neće desiti. Ne sa mnom."
     "A ja mislio da ti nije stalo do nje."
     "Nije..."
     "Ili je ovo zbog Mundilfere?"
     Rid se trže nemoćnim besom, ustade opet, a Dalekoputov malo uzmače. Rid se poče slepo udaljavati od stola, srljajući ka liftu, iako mu je bilo jasno da je zarobljen i da mu se lift neće odazvati bez Izvorove komande.
     "Ride." Nešto u Izvorovom glasu zaustavi ga na mestu. "Imam ono što ti je potrebno."
     Rid se okrete sporo; svim srcem je priželjkivao da njegove oči vide ono što već vide na stolu. Onda se baci preko stola, dočepa epruvetu pre nego što bi mogla nestati, i sasu njenu sadržinu sebi u usta.
     Ali stisnu grlo, tren pre nego što bi progutao - jer je usnama, jezikom, registrovao da nešto nije u redu. Ispljunu. Puna usta tople krvi obojiše u grimiz prednji deo njegove košulje, prskajući i po šakama i po stolu, kao živopisno povraćanje. "Sranje!" jeknu on. "Sranje!" Poče otresati ruke od krvi; kapljice poprskaše i Kirarda Seta koji poče psovati besno i zgađeno.
     "Čija je bila?" izdra se on na tamu. "Čija? Čija?" Obrisao je usta rukavom, ostavljajući izduženu crvenu fleku, zatim opet pljunu.
     "Merska krv", reče Izvor. "Ono što ti je potrebno da bi nastavio svoje istraživanje... kao što sam i rekao. Pošto je nisi uspeo nabaviti sam, nabavio sam je ja za tebe, u saradnji sa ovde prisutnim Dalekoputovim. Ostatak uzorka te čeka u laboratoriji. Tamo ćeš ga naći. Želim da sad pođeš tamo, i da radiš svoj posao."
     Rid spusti pogled na svoje uzdrhtale, krvave šake i na praznu epruvetu koja je ostala da leži na stolu. "Ne mogu. Ne mogu ovakav da radim. Treba mi..."
     "Znam ja šta tebi treba", reče Izvor blago. "Tamo te čeka i to... Hajd' sad."
     Rid je obrisao šake o košulju, gutajući žuč. Pogleda Dalekoputova koji je sada ponovo dizao glavu. Tijamatovac se zagledao u njega, sa morbidnom začaranošću. Rid se najednom pruži napred i raspali mu zaslepljujući šamar. Onda se odgurnu od stola i pođe još jednom ka liftu. Ovog puta vrata se otvoriše pred njim i primiše ga unutra.

     Kirard Set Dalekoputov je protrljao lice, skamenjen negde između razbesnelosti i neverice. Pogledom je ispratio Kulerva koji je ukoračio u lift i nestao s vidika. Konačno okrete pogled opet ka bezformnoj tami koja je za sebe tvrdila da je Izvor. Pade mu na um da je sad s tom stvari ostao sam. Nikad ranije se nije našao u Izvorovom prisustvu potpuno sam; imajući na umu čemu je maločas prisustvovao, nije bio siguran da li da bude polaskan ili iznerviran ovakvom audijencijom.
     "Dalekoputove..." reče raspuknuti Izvorov glas.
     Kirard Set se trudio da na licu zadrži izraz smirenog iščekivanja.
     "...pokazuješ veliki potencijal. Pohvaljujem tvoj dosadašnji rad. Izgleda da svoje ciljeve ostvaruješ revnosno. Očekujem da ćeš nastaviti svoj uspon kroz redove Bratstva, i da ćeš uživati i u nagradama Bratstva."
     Kirard Set se potvrdno nasmeši, ali ne prestajući da trlja obraz koji ga je jednako boleo.
     "Ne dozvoli da te nepodnošljivo ponašanje Rida Kulerva uznemiri", reče Izvor. "Njemu su mnoge stvari na umu, a uskoro će i više biti. Možda bi ti voleo da mi pomogneš da tome doprinesemo. Želim da se njegova veza sa Arijel Svetlohodnom završi telesnim odnosom. A to se neće desiti ako bude samo njemu prepušteno. On pripada meni... ali i sad voli da se zanosi iluzijom da može odlučivati o svojim postupcima." Izvor načini jedan zvuk kao da ga sve to zabavlja. "Ta njihova romansa na koju su zvezde bacile kob moraće malo da se pogura. Ti mi možeš pomoći, zajedno ćemo obezbediti da se stvar dogodi."
     Kirard Set klimnu glavom, sada živahnije, ipak sa dlanom na obrazu.
     "Evo šta želim da uradiš..."









52. TIJAMAT: Karbankl
     Luna je stigla na prag Sudbe Rejvenglas zajedno sa Klaveli Bluston. Pokucala je na zatvorenu gornju polovinu vrata. Začula je približavanje koraka i dobro poznati glas, zatim cik neoprezne mačke koja se našla pod nogama. Gornja polovina vrata se otvori i Sudbine nevideće oči pogledaše ka njima dvema. Osmehnula se kao da vidi njihova lica, jer - očekivala ih je.
     "Uđite, uđite..." Otvorila je i donju polovinu vratiju, dok su one, sa svoje strane, izgovarale pozdrave. Zakoračile su unutra a istog časa dve mačke šarenog krzna našle su se pod njihovim nogama. Sudbin matori sivi mačor konačno je uginuo, još pre nekoliko godina, a Tor joj je kao zamenu dala ne jednu nego dve mačke, kad se restoranska mačka omacila. "Šta je ovo? Donele ste ručak?" Sudba upadljivo šmrknu. "Da li to znači da ćete ostati i duže, a ne samo da bismo popričale o stvarima našeg Koledža?"
     Pa dobro, svi moramo jesti, pa kad je tako, onda zašto ne bi malo i ogovarale, preko ručka, a?" reče Klaveli veselo. Pletenu korpu pokrivenu platnom spustila je na sto u toj prednjoj sobi, koja je služila kao radionica u onim vremenima kad je Sudba pravila maske. Sada kad se Koledž preselio uz dugo spiralno brdo, u dvorac, i kad se grad počeo brzo puniti strancima, Sudba je sve manje izlazila; to su i njih dve dobro znale.S proticanjem godina njeno telo je bilo sve sporije, sve manje sigurno na nogama; svakojake teškoće su se nakupljale i postupno je ograničavale na život u kući.
     "Pa dobro, pričajte mi šta ima novo!" Sudba je našla put do jednog sedišta; kretala se pouzdano, u prostorijama sopstvenog doma. Gestom pokaza da sednu. "Je l' bio neko od vas dve u Torinom klubu? Čujem da ima uspeha. Baš mi je drago što joj tako dobro ide, znam da je to ono za šta ju je sudbina spremila. Mada je više gotovo i ne viđam, a to je sramota." Luna je čula ogromnu usamljenost i žaljenje unutar tih odlučno pozitivnih reči.
     "Ne", odgovori Luna, i začu Klavelino "Ne" kao eho svoga. Njih dve se pogledaše, sa tužnim osmesima. "Prezauzetost", dodade.
     "Previše bučno", reče Klaveli. Otvorila je korpu i počela da im dodaje pite od testa sa mesom. "To je za strance, koji ne znaju šta tišina znači, i za mlade, koji neće da znaju."
     "Sra-mota", reče Sudba, i nekoliko puta coknu jezikom. Prihvatila je jedno od tih peciva, zamotano u plastični "papir" sav pokriven nerazumljivim tuđinskim slovima. Udahnula je miris hrane, probno zagrizla, uzdahnula klimajući glavom, što je bio znak odobravanja. "E, ovo nije loše, znaš... Treba da odete u taj njen salon zabave. Nađite vremena! Još ste mlade, treba da uživate. Oprobajte nešto novo. Rado bih čula o tome."
     "Poslaću Arijel da ti da potpuni opis", promrmlja Luna. "Ako bude ikad više razgovarala sa mnom. Ona sad stanuje tamo, ili bi bar stanovala kad bi je Tor pustila."
     "Ma, hajde", reče Klaveli. "Nisu stvari baš tako loše. Još ona provodi sa merima, na plantaži, bar isto toliko vremena koliko i sa Elkoom Telom i tom klapom u Lavirintu. Stabilizovaće se ona. Svi ti mladi se sada prežderavaju uvoznih slatkiša, zato što nikad ranije nisu imali prilike da probaju ma šta slično. Pre ili posle će im dosaditi."
     "Kako kad svake nedelje stigne nešto novo? Oni su kao ljudi zalutali na moru, bez kompasa i sidra." Luna je čula da njen sopstveni glas postaje oštriji, i znala da je to ljutnja ne zbog iskušenja Lavirinta nego zbog Arijelinog reagovanja na njih. "Tvoja Merovi bar ima neki cilj; za nju budućnost nije beskonačna sadašnjost."
     "Kako je Merovi?" upita Sudba. "Da li je završila studije za medicinsku tehničarku? A Tamis kako je? Nedostaje mi i njegov glas, i muzika, sad kad dane više ne provodim na Koledžu. A Dana...?"
     "Dana se dobro drži. Otkad uzima te nove lekove, leđa su mu mnogo bolje; artritis je praktično nestao. Merovi će kroz dve nedelje dobiti dozvolu za rad u struci", reče Klaveli.
     "Divno." Sudba se osmehnula. "A Tamis...?" reče, da ih podstakne, pošto su obe zaćutale. "Oni su tako dobar par, to daje lepu nadu za budućnost."
     "Fino je njima", reče Klaveli, ali živost je već nestala iz njenog glasa. Luna je pogleda iznenađeno. "Oboje su toliko zauzeti poslom... Ona se žali da više ne provode dovoljno vremena zajedno."
     Sudbin izraz lica se promenio. "To će valjda drukčije biti kad oboje diplomiraju."
     "Ne znam." Klaveli obori pogled. "Možda. Nadam se da hoće. Možda će."
     "Nisam znala da imaju problema", reče Luna tiho, malo postiđeno. "Tamis mi nije rekao ništa o tome..." On joj više nije govorio skoro ništa o svom životu, tako da ona nije ni znala da se u odnosima sa Merovi nešto dešava. Poslednjih dana, ako je i viđala svog sina, govorili su samo o merima i istraživačkom radu, ništa lično. Arijel ju je izbegavala kao da Luna ima neku zaraznu bolest.
     Pa, zaista, u poslednje vreme Tamis izgleda nešto sumorniji nego obično, uvide ona, a Arijel nešto ćudljivija. Ali sve dosad nije pomišljala zašto je to tako - niti je pomišljala zašto to dvoje mladih nikako ne postavljaju ono jedno pitanje koje ona očekuje već mesecima: ko im je pravi otac. Nikad je nisu pitali... a njena jedina emocija, s tim u vezi, bila je: olakšanje.
     A na njoj je bila odgovornost da tu temu pokrene; ne na njima. Međutim, bila je suviše preokupirana Hegemonijom... i svojim uznemirenim osećanjima prema dvojici muškaraca koji su imali jednako pravo da se zovu ocem. Previše je bila opsednuta sama sobom... previše nalik na Arijenrod. Krivica joj se poče komešati u želucu kao klupko jegulja. Čeprkala je po pecivu, najednom bez imalo apetita. "Pokušaću da razgovaram s njim", reče. Pokušati. Pa ona to već nedeljama i mesecima pokušava... uzalud.
     "A kako je Ukres?" Sudba je, tonom odlučne dobre volje, navaljivala kroz njihovo nelagodno ćutanje. "Ima već dosta vremena kako nije navraćao ovamo. Radi li on još na onom programu za rekonstruisanje nedostajućih segmenata merskih melodija? Kako je ono rekao: 'posao nalik na krpljenje jedne matematičke čipke'... Zapanjuje me njegov um."
     Luna je prstom pratila grube, nasumične linije lepka davno stvrdnutog na površini stola. Razmišljala je o činjenici da do ovog trenutka pojma nije imala da Ukres učestvuje u nekom takvom projektu. "Ne znam. U poslednje vreme nije često u Palati. On... se angažovao... u nekom poslovnom poduhvatu, sa nekim zimcima koji su mu bili... bliski, kad je bio sa Ariškom." Glas joj je postajao sve tiši, tako da je završila jedva čujno.
     "Ahhh", reče Sudba, i to je bilo sve s njene strane. Počela je očima nasumice lutati po sobi. Luna se zapita šta ta žena vidi u svojim mislima.
     "Ali, nismo došle da ti kvarimo dan sumornim detaljima iz našeg ličnog života. Pojedinostima koje ionako verovatno ne znače ništa", reče Klaveli, rešena da se osmehne. "Najzad, sve se menja. Današnje suze su sutrašnje besmislice."
     "Kad smo već kod menjanja..." Luna je uhvatila Klavelin ton u kome je preovladavala čvrsta rešenost da se bude vedar. "Meni je inostrana vlada saopštila da će Premijer i Skupština doći u jednu od svojih tradicionalnih poseta Tijamatu, kroz samo nekoliko meseci."
     "Nekoliko meseci?" reče Sudba. Njena neverica bila je vidna. "Zar to nije prerano? Njihov običaj je bio da dolaze svakih... dvadeset dve godine, zar ne...?"
     "Ne bi oni još sto godina došli da im nije ponovo dat zvezdopogon, imaj to u vidu", reče Luna s osmehom. "Toliko su zadovoljni što opet imaju nas kao dragulj u svojoj kruni da su odlučili da prekrše sopstvenu tradiciju i da nam dođu u posetu preko reda." Njen osmeh i glas postadoše blago ironični.
     "Znači tako?" reče Sudba glasom koji je i sad bio pun neverice.
     "Tako govore", odgovori Luna Svetlohodna. "A šta stvarno misle, drugo je pitanje. Ali, stranci nas sad podstiču da priredimo našu tradicionalnu Svetkovinu, za dan njihovog dolaska, da proslavimo 'novu zajednicu naših kultura', kako to sada kažu. Ja sam rekla da ćemo sarađivati... a zašto i ne bismo!" Osetila je da se u njoj nešto budi, kao opruga koja se oslobađa. "Baš bismo mogli rado prihvatiti promene, kao što smo ih, na naš način, uvek i prihvatali; jer promene će nas poneti, hteli mi to ili ne. To je značenje naših Festivala, njihova simbolična poruka, oduvek: pozdraviti promene veselo, slavljem, učiniti da trenuci promene budu divni, da ožive, da se zadrže u našim uspomenama."
     "Da li će biti Noć maski?" upita Sudba, naginjući se napred preko stola.
     "Kako bi mogla da ne bude?" Luna dotače njenu ruku, sećajući se maske letnje kraljice. "Potrebno je da odbacimo svoje stare živote, uz odgovarajući obred, jer novi životi su nam već dati."
     "Ali potrebne su - decenije... da se proizvedu maske u dovoljnom broju, za svakoga. Nekada smo mi radili, cele porodice maskera, tokom svih godina od jednog Festivala do sledećeg, da bismo ih napravili sve..." Luna vide na njenom licu naglo uviđanje i gubitak. Ovog puta Sudba Rejvenglas neće biti među njima.
     "Sad imamo fabrike", reče Luna stežući Sudbinu ruku. "One mogu da urade jako mnogo onih poslovakoji se ponavljaju... Možda maske ovog puta neće biti onakva umetnička dela, ali će biti spremne. A onda, dok dođe doba za onaj sledeći Festival, moći će da budu i jedno i drugo. Tor mi je preporučila jednog čoveka po imenu Hladnovodni; ona misli da bi on imao volju da proizvodi maske, a fabrika mu je podesna, potrebne su samo neke manje izmene. Takođe je rekla da bi to mogao biti način da korisno upotrebimo bar jedan deo ogromnih količina smeća koje nam tuđini tako velikodušno poklanjaju..." Hitrim trzajem podigla je omotač od plastične "hartije" ispod svog peciva. "Smeće se može pretvoriti u sirovine za proizvodnju grubih podloga za maske. Tor je smatrala da bi ti mogla, ako budeš htela, da daješ Hladnovodnom savete o nabavkama, zalihama..."
     Dok je slušala ovo, Sudba je licem pokazivala da se postepeno opušta, kao da već prilagođava svoja očekivanja i razmatra mogućnosti koje joj ova promena nudi. "Da... da, mogla bih to, valjda. Ja..."
     Začu se kucanje na vratima. Sve tri se okrenuše, trgnute tim zvukom. "Ovaj dan je pun iznenađenja", reče Sudba.
     Klaveli se pokrenula da ustane, ali je Luna zaustavi i ustade umesto nje. Druge dve žene je pustiše da ode do vrata; njihovo iznenađenje bilo je neizgovoreno, ali opipljivo. Luna pruži ruku ka kvaki, na neki način sigurna da je to Ukres došao kod Sudbe da joj priča sve ono što svojoj ženi više neće da priča. Odjednom željna da mu kaže da dolazi još jedna Promena, da će njih dvoje moći još jednom da odbace svoje stare živote i pokušaju ponovo... ona otvori vrata.
     Uvuče dah šumno, buljeći u lice koje se stvorilo, tako neočekivano, pred njom. "Bi-Zi", šapnu. Vide njegovo neverovanje, ništa manje od njegog.
     "Luno...?" Pogledao je pored nje, prvo ka fasadi zgrade, pa unutra. "Ovo je kuća Sudbe Rejvenglas?"
     Klimnula je glavom i pomakla se u stranu, ujedno otvarajući i donju polovinu vrata da bi on mogao ući. Bio je sam, bez ijednog čuvara, i bez uniforme. Na sebi je imao tuniku širokih rukava, pantalone, tamni ogrtač i šešir širokog oboda: svakidašnja odeća karemovskog trgovca ili poslovnog čoveka. Ne bi ga, na ulici, pogledala dvaput. On je nju gledao jednako začuđeno, videći da je u tijamatskoj narodnoj odeći koju je i sad najviše volela, iako su je zahtevi politike i rituala često prisiljavali da se oblači u skladu s očekivanjima drugih.
     Zakoračio je u sobu. Žmirkao je dok se privikavao na svetlost i na boravak u istoj prostoriji sa Lunom. Najzad odvoji oči od nje i pogledom obuhvati Klaveli i Sudbu.
     "Sudijo Gundalinu", reče Sudba, glasom upadljivo mirnim.
     Osmehnuo se ironično. "Prepoznala si moje korake."
     "Nisi u uniformi. Nosiš neke druge čizme", reče ona. "Ali prepoznala sam te. Dobrodošao. Šta te dovodi u moj dom?"
     "Specijalna isporuka, Sudbo Rejvenglas." Pođe bliže njoj, a Luna, izbegavajući mačke, za njim. Ćutke je gledala kako Gundalinu izvlači ispod ogrtača nešto i kako to stavlja na sto izbrazdan lepkom. Otvori posudu i izvuče nešto iz nje, veoma nežno - jednu tananu svetlucavu rešetku nalik na one naglavne komplete koje je viđala kod stranaca. Ovakav aparat, međutim, još nije videla. "Evo..." Položio je napravu Sudbi na čelo i oko glave, beskrajno pažljivo šireći tanke žičane pipke. Luna je fascinirano gledala: pojedini filamenti kao da su oživljavali, sami su se privijali uz oblike Sudbine glave.
     Sudba, koja je sve te dodire podnela mirno, sad jeknu i ukruti se, onda diže ruku - ne da odvuče su stvar sa svoje glave, čak ni da je dodirne. Rukom dotače Gundalinuova prsa. Polako je ustajala sa stolice, a Gundalinu je pridržavao njenu ruku, pomažući joj da bude stabilnija. Najzad je Sudba stajala pred njim i zurila u njegovo lice. "Sudijo Gundalinu..." reče ona tiho. "Vidim te!" Sad poče rukom pipkati njegovo lice, pojedine crte lica, kao da hoće da verifikuje da je to sve stvarnost.
     "Dobro", reče on blago, svojim tijamatskim jezikom sa malo tuđinskog naglaska. "To je dobro... Tako treba." Osmehnuo se.
     Sudba se okrete od njega. Pokreti su joj bili nesigurni, jer je tek učila da povezuje neočekivani vizuelni input sa izveštajima ostalih čula. Pogleda Lunu licem u lice. Nekoliko dugih trenutaka osmatrala ju je; iako su Sudbine oči i sad bile kao prozori sa spuštenim roletnama, Luna je po izrazu lica znala da je Sudba vidi. Sudbin "probni" osmeh se polako širio, jačao verovanjem. "Damo Thalaso... Luno... sećam te se", reče tiho. "O, da, sećam se, draga moja... Pamtim onaj čas kad si došla do mojih vrata kao izgubljeno dete... i onaj kad sam ti stavila masku letnje kraljice na glavu." Pomakla se opet napred, i sad počela pipkati Lunino lice, maltene kao da je miluje; zatim Klavelino, koju nikad pre toga nije videla. "Izgledaš uglavnom onako kako sam te zamišljala, Klaveli Bluston", reče Sudba zadovoljno. Klavelina šaka steže njenu.
     Sudba se opet okrete Gundalinuu, ali ovog puta njene dignute šake počeše pipkati blistave tanke trake koje su joj ležale na koži. "Ovog puta vidim mnogo jasnije. Pre Odlaska, dok sam imala onu traku za gledanje, nikad nisam videla tako jasno. Čak i moji snovi o jasnom gledanju nisu bili ovakvi..." Ruke su joj malčice drhtale.
     "Ovo je najbolji raspoloživi senzor za koji nije potreban hirurški zahvat."
     "Hvala", reče tiho Sudba. Njene nemirne oči usmeriše se ka njegovim. "Bila sam zaboravila..."
     "Moje obećanje?" upita on. "Ja nisam. Ali je bilo potrebno izvesno vreme da se specijalno trebovanje probije kroz lavirint birokratije."
     "Sudijo Gundalinu", reče Klaveli, postavljajući pitanje koje su Lunine usne odbijale da formiraju, "zašto si uradio ovo?"
     Pogledao ju je kao da za trenutak ne može zamisliti otkud joj pomisao da tako nešto pita. Onda opet pogleda Sudbu, njen pogled koji je lutao tamo-amo, srećno rasejan. "Da ispravim jednu staru nepravdu."
     "Misliš na Odlazak?" upita Luna, imajući na umu sve što su izgubili i sve što im je, kao Sudbin vid, oduzeto kad ih je Hegemonija napustila.
     "O, vas dve lepotice!" reče Sudba saginjući se da pomazi dve mačke koje su joj se uvijale oko nogu. "Vidi ti njih, nikad ni sanjala nisam da vam je krzno u toliko boja..."
     B. Z. je odmahnuo glavom. Gledao je, i sad, Luni u oči, ali su njegove oči držale u sebi i jednu tajnu koju sa Lunom nije mogao podeliti. "Jednu stariju, i ličniju, nepravdu."
     Sudba se opet uspravi; pod svakom rukom je držala po jednu uzmigoljenu mačku. "Sibil si, sudijo Gundalinu", reče ona gledajući njega i trokraki znak okačen o njegova prsa. To nije bilo pitanje, ali on ipak reče: "Jesam", glasom čudno napetim.
     Luna prstima dodirnu svoj sibilski znak, uviđajući najednom da su sve četvoro prisutnih u ovoj sobi sibili. Videla je, po načinu kako su Gundalinuove oči preletele preko njih tri, da je i on to sada uvideo. Njen pogled se opet vrati njoj, dodirnu njeno lice, njenu bledu, u kike upletenu kosu; siđe na njeno prosto "urođeničko" odelo. Šake mu se neupadljivo stegnuše na tamnoplavoj tkanini njegove proste, obične košulje. Videla je u njegovim očima: ni kraljica, ni vrhovni sudija.
     U pamćenje joj dođe, sa velikom jasnoćom, jedan pre pola života doživljeni trenutak, kad je bila pridošlica izgubljena u ovom neobičnom gradu-svetu, u doba Festivala. Kako su njegove oči tada pogledale u nju i probile se kroz njeno srce kao svetlost kroz prozorsko okno...
     Otklonio je pogled. "Moram se vratiti", reče nerazgovetno. "Moje osoblje misli da sam na pauzi za ručak."
     Sudba mu se osmehnula, puštajući mačke. Pružila je ruke, nemo se opraštajući. On ih dodirnu nakratko, što je Luna gledala s ućutanom zavišću. "Blagosloven bio", reče Sudba.
     Uzvratio joj je osmehom. "Meni će i trebati blagoslov Sudbine, da bih postigao ono što ovde treba da postignem", reče. Klimnu glavom svima njima, ne gledajući Luni više u oči, i pođe ka vratima.
     "Čekaj", reče Luna. On se okrete i sačeka da ona uzme sa stola jednu netaknutu pitu sa mesom. "Nemoj otići a da ne uzmeš nešto da pojedeš usput... sudijo Gundalinu." Hranu je, malo postiđeno, stavila u njegove ruke, ali to je bio samo izgovor da pruži ruke ka njemu, da ga dodirne, makar i na jedan tren, preko nesavladive daljine koja ih je razdvajala. Njegovi prsti sklopili su se preko njenih, kratkotrajno ali toplo, dok je uzimao hranu. Osmehnuo joj se, ovog puta gledajući joj pravo u oči. U njima je videla glad, onu glad, a zatim se on opet okrenuo da pođe. Na izlasku se osvrnuo i opet pogledao nju, i ostao u tom položaju sve dok se vrata nisu zatvorila i odsekla vidik između njih.
     Okrenula se opet, polako, i našla da je pomno gledaju i Klaveli i Sudba. Lice joj poče crveneti; ona spusti pogled, da izmakne njihovoj radoznalosti.
     "Dobar čovek", reče Klaveli konačno, tonom koji je zvučao kao iznenađenje. "Nisam mislila da je tako nešto moguće, pogotovu kod stranca koji ima toliku vlast."
     "Nisu oni toliko različiti od nas", reče Luna tiho. Ispravljajući rukave, i dižući glavu, nastavi: "Oni su samo ljudi. Žele iste stvari koje i mi želimo..."
     Sudba odmahnu glavom; lice joj je imalo čudan izraz dok je gledala Lunu. Ali onda spusti pogled ka šakama i poče ih studirati, okretati. Pođe oprezno preko sobe do jedne obojene drvene škrinje ispod prozora, sa šarama dijamantnih oblika urezanim u stakla. Diže poklopac i poče da pretura po stvarima unutra. Sa lakim uzvikom izvuče nešto i podiže. Blesnu svetlost, nasumični zrak Luni pravo u oko, i ona shvati da je Sudba našla ogledalo.
     Pred njenim očima, Sudba se okrete ka svetlu da bi se mogla dobro ogledati; nije videla svoj odraz, čak ni mutno, već skoro dvadeset godina. Ruka joj se dizala polako, sa vidnim drhtanjem, sve do dubokih linija starosti na njenom licu, do beline kose, a ništa od toga nije bilo tako kad se poslednji put ogledala. Ruka joj opet pade. Pokretima i sad sporim, pažljivim, ona vrati ogledalo u sanduk i spusti poklopac. Okrećući se ka njima dvema nađe u njihovim očima potvrdu onoga što je i sama videla. "Osećam se kao ista ona osoba od pre. Otkud sad ovo telo...?" Raširila je ruke bespomoćno.
     Luna najpre obori pogled, kao i Klaveli, a potom natera sebe da ga digne: pred očima joj je stajala ista žena koju je oduvek poznavala, ali sad ju je videla u drugačijoj svetlosti. "Sudbo", reče ona, jer joj je nešto palo na um. "Noć pod maskama..."
     Sudba se uspravi; lice joj se ozarivalo, jer su njene misli napuštale prethodnu Svetkovinu i vraćale se u sadašnjost, posezale već i prema budućnosti. "Da, svakako", reče, polazeći nazad ka njima preko sobe, dižući obe šake. "Mogu opet da radim, samostalno. Samo nekoliko maski, ali sasvim specijalnih... Draga moja, ti ćeš dobiti masku dostojnu kraljice."









53. TIJAMAT: Karbankl
     "...kao što vidite na displejima ispred sebe, podaci jasno podržavaju građanina Dalekoputova. Vidi se da postoji želja kod sadašnjeg naroda, a takođe i istorijski presedan, da pri našem povratku Letnja Kraljica bude zamenjena sledećom, koju biraju zimci. To se obično uradi na njihovom takozvanom 'Festivalu', kad proslavljaju posetu Predsednika vlade..."
     Ehartheovi podaci sevali su na ekranu ispred Gundalinua, koji je sedeo za stolom i diskretno presavijao parče omotača od pite sa mesom u trouglove sve manje i manje. Diže pogled. Šake su mu ostale skrivene ispod ruba torusnog stola koji je dominirao dvoranom Saveta. Pogledom je nakratko doticao članove Suda i svoje osoblje; svi su sedeli oko njega. Dočarao je sebi kako su izgledali članovi Sibilskog koledža Kraljice Svetlohodne i tijamatski građanski lideri kad su, svojevremeno, sedeli na istim ovim mestima. Samo jedna figura pređe nepromenjena iz jedne u drugu sliku... Kirard Set Dalekoputov.
     Primetio je da i Dalekoputov gleda njega, kao da je zapravo od početka motrio na njega. Sad se Dalekoputov nasmešio bledo ali kao znalac; a Gundalinuu je taj osmeh već postao odvratniji nego ijedan drugi izraz ikad viđen na ma kom ljudskom licu, zato što je uspevao da oslepi njega, Gundalinua, kao zrak svetlosti. Zapravo: da ga oslepi njegovim sopstvenim iracionalnim besom, onim od koga se utroba vezuje u čvorove... Prinudi sebe da se netremice suoči s Kirardovim zurenjem, da oko svog besa stegne pesnicu koncentracije i uguši ga samodisciplinom.
     Dalekoputov se zmijski uvlačio u pažnju svih prisutnih; postao je već neizbežno prisutan u njihovim prostorijama. Bio je, službeno, predstavnik Gradskog saveta, i predvodnik "lobija" koji se zalagao za nastavak lova na mere; ovim drugim je radio protiv Kraljice čiji je, pričalo se, najverniji podržavalac nekada bio.
     Pre nekoliko nedelja došao je u Gundalinuovu kancelariju, ostavljajući utisak da iz njega na sve strane cure šarm i tajno znanje, i nagovestio, sa jedva prikrivenom zlobom, da će dati Savetu izvesne informacije o pravoj prirodi odnosa između predsednika hegemonijskog Vrhovnog suda za Tijamat i tijamatske Letnje Kraljice, ukoliko Sud ne da dozvolu da lov na mere ponovo počne.
     Gundalinu je to saslušao ćutke a onda pustio Dalekoputovu snimak toga upravo izgovorenog. Međutim iz snimka je već diskretno izbrisao, još dok je Dalekoputov govorio, sve potencijalno optužujuće elemente, a ostavio samo delove koji su sačinili pokušaj podmićivanja i iznuđivanja - dovoljno da Dalekoputov bude osuđen. "Znam da imaš prijatelje", rekao je blago. "Imam i ja. Idi sada, dok si još slobodan da odeš."
     Dalekoputov je to ozbiljno poslušao, i direktnih napada više nije bilo. Umesto toga, Dalekoputov je Gundalinua jednostavno zaobišao: uspostavljao je veze, iza njegovih leđa, sa drugim članovima Saveta. Više nije vršio na njih direktan pritisak da odobre dalji lov na mere, zato što je Gundalinu već stavio veto na izglasanu odluku Saveta i proglasio da je lov na mere tradicionalno tijamatska stvar, pod kraljičinom kontrolom. Ali je uporno, kao pas, išao za Gundalinuovom logikom, istom stazom argumentacije, i jednim hitrim, opakim udarcem okrenuo tijamatski zakon protiv Gundalinua.
     "Postavljam pitanje koliko su pouzdane te tvrdnje da je većina Tijamatovaca nezadovoljna ovom kraljicom i želi njenu smenu", reče Gundalinu. "Ovi podaci nisu nikakav dokaz za to. A i kad bi bili, mi nismo u poziciji da presuđujemo hoće li ona biti svrgnuta ili ne..."
     "Nije reč o tome da je mi svrgnemo, sudijo", prekide ga Eharthe. "To će se dogoditi snagom njihove tradicije. Ja samo preporučujem da mi obezbedimo da se ta tradicija poštuje, kad Parlament najzad stigne."
     "Tada bismo zaista imali razloga da slavimo", reče Sandrini sa kiselim osmehom. "Kad bi ta majkozaljubljena kučka pala, a zimci uzeli stvari u svoje ruke, bio bi rešen čitav naš problem oko dopuštenja lokalne vlade da uzimamo 'vodu života' koja nam treba." Smeh i odobravajuće mrmljanje raširiše se oko stola.
     "Zadrtost i pretnje protiv ovdašnjeg šefa države ne smatram pogodnim materijalom za humor", odseče Gundalinu. Vanu, pored njega, uzdiže obrve.
     Sandrini se namrštio; videlo se da je iznerviran. "Nisam primetio da su moje reči humoristične."
     "Ili to, ili izdajničke", reče Gundalinu mršteći se. "Jasno sam rekao da je neprihvatljivo da se naša policija prema tijamatskom narodu postavlja sa predrasudama. To je takođe neprihvatljivo i ako dolazi od pojedinih članova moje vlade."
     "Bi-Zi", reče Vanu tiho na sandiju, ćuškajući blago Gundalinuovu mišicu. "Ovde smo, ipak, među prijateljima. Svi smo mi tehovi, razumemo se. Jedna ovakva situacija bila bi i pod najboljim okolnostima dovoljno teška, a okolnosti ni u kom slučaju nisu najbolje. Nemoj baš toliko jako da nas stežeš, a?"
     Gundalinu duboko udahnu. "Pa, dobro, valjda si u pravu", reče, odgovarajući mu na sandiju, jednako tiho. Uvide da mu jezik njegovog naroda opet počinje zvučati kao strani. Počeo je i da misli na tijamatskom.
     "Branio si prava našeg naroda vrlo elokventno, otkad si došao ovamo, sudijo Gundalinu", reče Dalekoputov. "Moj narod ti je duboko zahvalan za to." Digao je ruke, tako da je to ličilo na sleganje ramenima. "Zašto si najednom protiv nečega kao što je Promena, kad je Promena naša tradicija mnogo starija čak i od ciklusa vaših odlazaka i povrataka?"
     "Pa upravo zato što je to tako drevna tradicija", reče Gundalinu, opet vladajući sobom. "Na ovom svetu je sad novi poredak, i zakoni Promene više ne služe nikakvoj korisnoj svrsi. Ta Promena je postala varvarski čin. Podržao sam većinu inovacija koje je vaša Kraljica uvela tokom našeg odsustva, zato što su bile pozitivne, i što su bile u skladu s onom vrstom odnosa koju želim da gradim između naših naroda, sad kad je naša veza postala stalna. Ali, žrtveno ubijanje ljudi, to je sad nebranjivo..."
     "Ali to je deo naše vere." Dalekoputov je prstom pokazivao podatke na ekranu, a njegov glas je dobio oštricu pravedničkog gneva. Njegove oči su se rugale Gundalinuu, sa hladnim znanjem. "Na temelju tog našeg verskog sistema ti braniš Kraljičino pravo da štiti mere, zar ne? Zar ne bi trebalo da mi budemo ti koji će odlučivati da li obredi Promene još imaju neku funkciju i značenje za nas? Ili si na neki poseban način, lično, zainteresovan za dobrobit ove jedne Letnje Kraljice, pa zato pružaš otpor svemu što bi moglo biti opasno za nju?"
     Gundalinu oseti Vanuove oči na sebi, i začu kako drugi zvaničnici, oko stola, počinju da se sašaptavaju. "Saopštio sam iz kojih razloga smatram da tu praksu treba prekinuti. Nije potrebno da o tome dalje raspravljam", reče Gundalinu ravno.
     "Činjenica ostaje, sudijo", reče Vanu, "da bi uklanjanje Letnje Kraljice bilo u našem najboljem interesu. Ona je fanatik, nepodložna argumentima. Njena vladavina je doživotna, a izgledi su ništavni da u neko dogledno vreme umre prirodnom smrću. Mislim da bi trebalo ozbiljno da razmotrimo ovu priliku da se otarasimo ove Kraljice."
     Gundalinu ga opet pogleda, zatim brzo skloni pogled; nije bio siguran kakav je zapravo izraz na njegovom licu.
     "Premijer i Parlament će biti pakleno ljuti ako ih ne sačeka 'voda života', kad stignu", reče Borskad, ministar trgovine.
     "A umesto svetkovine imaćemo ulične nerede", reče Dalekoputov. "Ja mogu garantovati da će emocije bit' vrlo jake, i da će nesumnjivo biti javnih protesta pa čak i slučajeva nasilja ako pokušaš da zabraniš jedan ritual koji je fundamentalni deo naše kulture."
     "Pretiš li ti Hegemoniji, građanine Dalekoputov?" upita Gundalinu krtim glasom.
     Dalekoputov se ukruti, zatim se staloži nazad u svoje sedište.
     "Premijer i skupštinari su samo figure, bez stvarne vlasti", reče Gundalinu nestrpljivo, suočavajući se sa mnogobrojnim uperenim pogledima. "Apsolutno ne razumeju složenost tema o kojima je ovde reč."
     "Ali zato Centralni komitet ima uticaja koliko hoćeš", reče Tilhone. "Moj ujka je već zapretio da će doći da vidi šta se, u ime njegovih svetih predaka, dešava ovde, ako ne nađemo neki kompromis sa Kraljicom. Ako nastanu ulične pobune kad stigne Skupština, to će biti sasvim dovoljan razlog za otpočinjanje istrage. A to bi bilo sasvim dovoljno da upropasti karijeru svima nama." Izgledao je kao da ga takva perspektiva čini izuzetno nesrećnim.
     Gundalinu jedva uspe da se uzdrži od mrštenja. Bio je svestan da je Tilhoneova zabrinutost dobro zasnovana i da će autonomija vrhovnog sudije na ovoj planeti trajati samo dok on ne učini nijedan korak kojim bi privukao preveliku negativnu pažnju. Zagleda se u pečat Hegemonije, osam svetova simbolisanih zracima sunca, na suprotnom zidu.
     Oko njega su se dizali i drugi glasovi, nestrpljivi, brižni - svi jako zainteresovani za isto, ali, siguran je bio, ne za dobrobit Letnje Kraljice.
     "Predlažem da glasamo o prihvatanju peticije koju nam je doneo građanin Dalekoputov", reče Borskad, registrujući tu svoju inicijativu na ekranu. "A to je, da se obavi puna Promena, uključujući povratak Zime na vlast putem tradicionalnih postupaka i teokratskih rituala ovdašnjeg naroda."
     "Ja to neću dozvoliti", reče Gundalinu. Njegova šaka dotače jednu tipku i ekrani se, dejstvom njegovog automatskog veta, isprazniše.
     Ehrarthe ponovo dotače svoju tastaturu; jedan po jedan, svi ostali oko stola učiniše isto. Dalekoputov ih je gledao smeškajući se, sa šakama u krilu. Gundalinu je gledao kako se glasovi svih njih sabiraju. Čim je iskazan jednoglasni rezultat, Borskadova inicijativa opet se pojavi, neumoljivo, na ekranima svih njih.
     "Veto je oboren, sudijo", reče Borskad. Ukrsti šake i pucnu zglavcima prstiju, samozadovoljno. "Tijamatovcima se mora dozvoliti da kontrolišu svoju sopstvenu vladu."
     "Ja to neću dozvoliti", ponovi Gundalinu ravnim tonom. "Narediću policiji da ih zaustavi."
     "A, to ne možeš, Bi-Zi", promrmlja Vanu pored njega. Gundalinu se okrete i pogleda ga u oči. "Samo ja imam to ovlašćenje", reče Vanu. Gundalinu vide u njegovim očima žaljenje i nelagodnost, ali sumnje baš nimalo. "Ne možeš ti to zaustaviti."
     Gundalinu se okrete, vide rešenost i konačnost na licima svih njih. "Do vraga, neću dozvoliti da Kraljica bude žrtvovana!"
     "Nema drugog izbora, sudijo", reče Borskad sa grubom otvorenošću. "Hegemonija hoće 'vodu života'. Mi je moramo nabaviti, na ovaj ili onaj način, inače će Hegemonija naći nekog drugog ko će to moći da obavi."
     "Ma nema drugog načina", reče Vanu odmahujući glavom. "Ta žena i njeni nezgodni zahtevi koštaće sve nas položaja - pa i ti ćeš izgubiti poziciju vrhovnog sudije, Bi-Zi. Ja bih radije da bude žrtvovana Kraljica nego cela naša vlada, šta veliš? Bar što se mene tiče, ja, posle toliko godina truda uloženog u ostvarenje ovog cilja, nisam spreman da izgubim sve. A tačno to će se desiti."
     "Osim ako..." Dalekoputov ubaci samo te dve reči u njihovu raspravu, i pusti da se od te dve šire koncentrični krugovi tišine, kao talasići na vodi, sve dok nije zavladalo potpuno ćutanje.
     "Osim ako šta?" prisili Gundalinu sebe da upita, znajući da su njegova vidljiva poniznost i skriveno poniženje neophodni elementi u Kirardovoj jednačini.
     "Osim ako izmeniš svoju raniju odluku i dozvoliš lov na mere. Onda ćemo svi mi dobiti ono što smo od početka i želeli - Hegemonija će dobiti 'vodu života', Tijamat profite od nje, a ti ćeš spasti Kraljicu. Onda će svako biti srećan... osim Kraljice, možda, ali ja pretpostavljam da će i ona radije prihvatiti razočaranje nego smrt. Siguran sam da bi narod bio saglasan da ostavi nju na vlasti ako dobijemo ono što želimo. Bila je to žena baš prosvećena, za letnjakinju, sve dok nije podlegla toj nesrećnoj religijskoj fiksaciji o tobožnjoj 'svetosti' mera..."
     Opet su počela gunđanja oko stola; njihov ton je ovog puta bio pozitivan, ljudi su hteli da ga podstaknu da pristane. Dalekoputov je sedeo u sredini, ćutao, i zurio Gundalinuu pravo u oči, preko ravnog torusa od poliranog tijamatskog drveta.
     "Vrlo je razumno", prozbori Vanu sudiji u uvo, glasom jednovremeno ohrabrujućim i pomirljivim.
     Gundalinu, stisnutih usana, otkloni pogled od njega, i pogleda opet Dalekoputova. Umiru meri, ili umire Kraljica, govorile su mu Kirardove oči. Biraj.
     "U redu..." reče Gundalinu spuštajući pogled. "U redu", reče ponovo, jačim glasom, kao da on kontroliše situaciju. "Povlačim zabranu lova na mere. Ali, neće više biti nikakvog prinošenja ljudskih žrtava, i nikakvih Promena na stari način. Letnjaci i zimci će morati da razrade neki novi način da sređuju stvari, odsad. "
     "Mudar si i pošten u jednakoj meri, sudijo Gundalinu", reče Kirard Set Dalekoputov i osmehnu se.
     "Sastanak Saveta je završen." Gundalinu je praznio ekran, a skrivenom pesnicom smrvio omotač od hrane, uništio ga do neprepoznavanja.









54. TIJAMAT: Karbankl
     "Kraljica, gospodine."
     Luna prođe pored uniformisanog pomoćnika, koji se pomakao u stranu da bi joj napravio mesto. Sklonila je pogled, malo postiđeno, jer ju je Gundalinu uhvatio da se zagledala njemu u lice tren predugo. Tuđinstvo njegovih netijamatovskih crta, kao i crta lica svih ljudi koje je srela otkad je ušla u ovaj vladin kompleks zgrada, činili su da ona samo još jače oseti da je iskoračila iz bezbednih granica svog sveta i prešla u nepoznato. Pokušavala je da o tome ne misli u terminima "neprijateljske teritorije", ali se ta slika, i protiv njene volje, oblikovala u njenoj svesti. Pomoćnik je spustio pogled, prebrzo; maločas se zagledao u njeno lice, ali ona je na njemu videla samo radoznalost, ništa više.
     Zašla je dublje u kancelariju, osmotrila taj dobro znani stari prostor koji je tako naglo postao uznemirujući zbog nanetog sloja novih i nepoznatih stvari. B. Z. Gundalinu, vrhovni sudija Tijamata, sedeo je čekajući nju, iza glatkog, modularnog oblika radnog stola-terminala - čiji su elektronski sistemi bili u celosti živi i funkcionalni, a ipak jednako čudni, nekom perverznom delu njenog uma, koliko i stranci, novi vlasnici svega ovoga. Pitala se koliko će vremena trebati dok urođenici i stranci prestanu jedni drugima da izgledaju tuđe... da li će to vreme ikad doći.
     Gundalinuov pogled dodirivao je njeno lice, živ od iznenađenja i zadovoljstva. Čim je videla njegov izraz lica, njeno osećanje neizvesnosti je nestalo, zajedno s utiskom da je to lice stranca. Osmehnuo se, i ona oseti nagli i bolni grč u srcu; ali pošto joj se to ranije već toliko puta dogodilo, sad je, naviknuto, sprečila da se ikakav znak ispolji na njenom licu. Prisilila je sebe da drži na umu zašto je došla: iz razloga koji nemaju nikakve veze s njim lično. Kao što će on i shvatiti, jako brzo.
     Odgurnuo se i ustao. "Damo Thalaso", reče, sa naklonom glave, uvažavajući njen status; formalnost njegovih reči nije se slagala s onim što se videlo u njegovim očima, sad kad se ona sama našla pred njim. "Ovo je neočekivano zadovoljstvo. Dobrodošla u moju kancelariju." Njegov osmeh se raširio. On pođe oko stola da je pozdravi.
     "Dobrodošao si ti u moju kancelariju, sudijo Gundalinu", reče ona, pružajući mu ruku na takav način da ju je morao prihvatiti, rukovati se po tijamatski. To je i učinio; njegov stisak bio je nežan ali snažan, i potrajao je tren duže nego što bi bilo potrebno. Kad ju je pustio, ona sklopi šaku oko poslednjih ostataka te topline na svom dlanu; spusti ruku opet uz bok. On je pogleda upitno, a njen osmeh postade ironičan. "Naime, ovo je bila moja kancelarija, kad je ovde radio Sibilski koledž... a radio je tokom svih godina dok vi niste bili tu." Koledž se sad sastajao u Palati.
     "A-ha", reče on. Njegov osmeh kao da je malčice "zastao". On pogleda pomoćnika, koji je još stajao u vratima. "Hvala, Stathis... Niko da ne ometa, dok razgovaram sa Kraljicom." Pomoćnik je salutirao i napustio prostoriju; vrata su se zatvorila za njim, dajući im privatnost. Gundalinu ostade na istom mestu, bez pokreta, još koji trenutak; ona postade oštro svesna njegovog i svog osećanja nezgrapnosti. "Sedi, molim te."
     Pokretom je pokazao ka niskom sedištu u obliku krila, i opet se povukao iza radnog stola.
     "Ovo je prvi put da ti dođeš... ovde" - jedva izbegavši da kaže kod mene - "na razgovor sa mnom. Mora biti da je u pitanju nešto važno, Damo. Šta mogu učiniti za tebe?" Pri svim njihovim ranijim susretima on je išao u palatu, na njen zahtev. Na takve sastanke obično je dolazio okružen štitom svojih savetnika, kao i ona. Često se pitala da li iz istog razloga, dok je ležala bez sna, svake noći posle takvog sastanka, ponavljajući u memoriji svaku njegovu reč, svaki pokret. Ni jedan jedini put od njegovog povratka na Tijamat nisu bili nasamo; osim toga, nijedan susret do danas nije bio na hegemonijskom terenu. Gundalinu se nagnuo napred, preko bezbedne prepreke radnog stola: njegovo telo tražilo je od nje odgovor koji nije mogla dati.
     "Došla sam kod tebe..." poče ona; ali stade, i obori pogled pred njegovim napetim zurenjem. "Želim da znam zašto si promenio mišljenje u vezi sa merima", reče, grubo otvoreno, zato što nije bilo drugog načina da se to pita.
     U njegovim očima su se pokazali razumevanje, osujećenost, i nešto što je moglo biti rezignacija; i sve to je odmah i nestalo, tako brzo da ona nije mogla biti sigurna da je išta stvarno videla. "A, tako", reče on.
     "Zašto si poništio zabranu lova na njih? Znaš da sam to zabranila - meri su pod zaštitom letnjaka. Nemaš pravo, nemaš pravnu osnovu..."
     Njegova usta su se stisnula; najednom je izgledao iscrpljeno i umorno. "Morao sam."
     Namrštila se. "To nije istina." Čula je kako u njen glas ulazi hladni gnev izneverenosti. "Znaš šta sam ti rekla o njima... i šta sam transfer kaže o njima: to su razumna bića." Luna je svojevremeno dokazala Gundalinuu i njegovim savetnicima da je tako: iskoristila je njega samog kao sibila, postavila mu je to pitanje, i čula je od njega samog potvrdan odgovor, pred svima. "Svi su čuli!"
     Oborio je pogled ka svojim šakama na površini stola, zatim opet pogledao nju. "Istina nije bila dovoljna da zaustavi lov, ranije. Nije ni sad." Odmahnuo je glavom. "Luno, odlagao sam neizbežno, najduže što sam mogao. Slao sam istraživačke timove na teren, obezbedio sam da obrade i analizuju tvoje podatke. Znam da tu ima nečeg - ali ne mogu naterati moj narod, niti Centralni koordinacioni komitet, da to uvide. Oni vide samo ono što žele da vide. Sibilski um može da javlja, odsad pa dok je sveta i veka, da su meri inteligentni, ali, do vraga, meri ne čine ništa čime bi to dokazali, bar ne na one načine koje kojima ljudska bića oduvek definišu kao 'inteligentno ponašanje'. Meri nama u ovoj stvari ne pomažu nimalo; čak i ne shvataju pitanje. Njihovo društvo je suviše prefinjeno - ili suviše tuđinsko. Nezavisne studije ne daju dovoljno potvrda da zaustave onu vrstu ljudi koja želi 'vodu života'. Čak i ako je istina da su inteligentni..."
     "Ako...?" poče ona. Zglavci na prstima joj pobeleše.
     "Oni hoće 'vodu života', i hoće je sad!" Njenom gnevu suprotstavio je naglu vrelinu. "A na mestima vlasti, kod kuće, ima suviše takvih."
     Kod kuće. Shvatila je da on misli na planetu Karemof. "Ali nije reč ovde samo o pravu mera na život - samo o genocidu", reče ona gorko. "Ako merska populacija bude desetkovana, štetu će osetiti cela Hegemonija - svi svetovi koji su bili u Staroj Imperiji..."
     Pogledao ju je ne shvatajući. "Zbog čega?" reče on. "Samo zbog toga što neće imati mere? Pa njih za mere nije briga, zar ne shvataš?"
     "Nije tako!" Digla se iz sedišta. "Ne razumeš. Reč je o nečem većem - mnogo većem. Bilo bi sve njih briga kad bi im se samo moglo kazati..."
     "Kazati šta?" Njegov glas je otvrdnuo od zaprepašćenog ogorčenja. Opet se nagnuo preko stola. "Postoji li nešto drugo? Šta to ti znaš a ne kazuješ, šta to ti znaš a nisi rekla meni?"
     "Znam da... da..." Grlo joj se zatvorilo, i oči, a šake su se stegle u pesnice. Počela je odmahivati glavom, borila se svim silama, ali blokada nije popuštala. "Znam ono što znam", prošaputa, padajući nazad u sedište, nemoćna čak i da pogleda ka Gundalinuu.
     "O, bogovi..." promrmlja on, trljajući šakama lice i naslanjajući se unazad. "Tako mi oca svih mojih dedova, Luno, uradio sam sve što je ljudski bilo moguće za tebe - za tvoj svet. Promenio sam kvote o broju mera koji smeju biti ulovljeni, smanjio sam ih najviše što sam mogao. Sa mojim savetnicima raspravljao sam sve dok nisam pomodrio. Oni sad prihvataju bar misao da moraju postojati neki limiti, da ne bi meri uskoro izumrli - čak i njihova logika uspeva da to uvidi. Nastaviću da ti stavljam na raspolaganje sve resurse koje mogu. Već sam odredio ljude da istraže načine da se poveća priraštaj mera, ili da im se uzimaju izvesne količine krvi bez ubijanja."
     Najzad je ipak podigla pogled ka njemu, osećajući tvrdu grudvu gađenja kako joj zapinje u grlu.
     "Ovo je realni svet, do vragova!" reče on, osetivši gađenje prema samome sebi. "Ili živimo kroz kompromise i ustupke, ili ne opstajemo. Tu izbora nema."
     "Uvek ima izbora", reče ona. Ali njeno očajanje je tonulo kroz nju kao kamen, zbog saznanja da onu tajnu koja je u njoj, tajnu koja je živu ždere iznutra, neće moći nikad da podeli ni sa kim.
     "Luno", reče on blago, "mene su stavili pred izbor: ili da žrtvujem mere... ili tebe."
     Zurila je u njega, a lice ju je zabridelo od nagle neverice.
     "Izvesne frakcije među tvojim narodom - među zimcima - navaljivale su kod Hegemonije da se dolazak skupštinskih poslanika iskoristi za novi Festival promena i da tom prilikom Zima bude vraćena na vlast. Želeli su da ti budeš bačena u more. Izvesne frakcije među mojim narodom - pa i predstavnik Centralnog komiteta - htele su isto. Pokušavao sam da te upozorim da neću večito moći da odolevam. Bio sam prisiljan da biram: životi mera ili tvoj život... Izabrao sam tebe."
     "Majko sviju nas", reče Luna tiho, i to je zazvučalo kao molitva. Drhtaj prođe kroz nju. "Kako je moglo do ovoga da dođe...?"
     "Luno", reče on, "mi hodamo preko Jame, razumeš? Ako stupamo prebrzo ili presporo, ako se ne oglašavamo pravim notama u pravom redosledu, vetrovi promene odneće nas oboje u propast. Malo je falilo da se baš to desi na sastanku juče. Hegemonija nije smrvila tehnološki napredak koji si ti ovde započela zato što sam ja još na Karemofu počeo da ih ubeđujem da je prekasno za povratak na staro. Oni sad znaju da je tajna sibilstva provaljena, i ja ih navodim da veruju da je, ekonomski i politički, pametnije da tijamatskom narodu daju ono što taj narod želi. Međutim postoji cena za to, sve se plaća - Hegiška se vratila na Tijamat iz samo jednog jedinog razloga, za 'vodu života'. Oni će je uzeti, sviđalo se to nama ili ne. Tijamat može nešto da dobije zauzvrat, ili može da ne dobije ništa. Za ime božje, Luno, činim za tebe najbolje što mogu! Reci mi da to shvataš..."
     Digla je glavu. Njen um se toliko ispunio njenim sopstvenim bespomoćnim gnevom da više nije bila u stanju da misli. Gledala je Gundalinua ukočenim pogledom, tokom jedne večnosti vremena, distance i bolne sumnje; videla je njegovo lice prošlo, i njegovo lice sadašnje, stranca i ljubavnika; videla svetlost njegovog trolista na jakoj crnoj boji uniforme. Pritisnula je šaku na oči; zatim pustila da joj ruka padne, jer opet je bila u stanju da jasno vidi. "Da", promrmlja ona konačno. "Razumem... Znam šta si sve učinio za - za nas, od Povratka. Razumem."
     Klimnuo je glavom i spustio pogled; žustrina je nestala iz njegovih očiju a tenzija iz njegovog tela. Ostao je sav ispražnjen.
     Digla se polako, uviđajući sada da ne postoji baš ništa, u njihovim ljudskim moćima, čime bi mogli sprečiti lov na mere, ako ona ne može da mu saopšti pravi razlog što se lov ne sme nastaviti. A ona to ne može. Ne može.
     Okrenula se, zagledala se u sliku na zidu koji je dosad bio iza njenih leđa: neobično čulna mešavina boja, statična a ipak nekako živa, čvrsta ali efemerna, kao okamenjeni tren u sporom spiralnom plesu ulja na vodi. Ništa slično nije videla, nikada pre; to se nije nalazilo na tom zidu kad je kancelarija bila njena.
     Čula je da Gundalinu ustaje, osetila da joj prilazi i da staje kraj nje. Odjednom je postala svesna otkucaja svoga srca; zapitala se da li je moguće da ih i on čuje, kad su toliko glasni.
     "Nismo imali nijednu priliku da stvarno razgovaramo jedno s drugim otkad... sam se vratio", reče on, a njegov tijamatski govor najednom postade sputan i nespretan. Ona ga pogleda radoznalo. On diže ruku, pokaza ka toj slici. "Ovo je moja žena napravila. Ona je slikarka."
     Luna se okrete od te slike, zagleda se opet u njega. "Ooo?" reče ona. Brzi talas vreline ispuni joj lice. "Aha." Zatim je gledala sliku, činilo se celu večnost, stiskajući laktove. "Jesi... jesi dugo u braku?" Zapitala se da li joj on ovo kaže baš sad da joj vrati milo za drago što je dojurila u njegovu kancelariju da se buni za mere... ili možda, jednostavno, ni njemu sve dosad nije bilo lako da joj saopšti. Osetila je dubok, ranjavajući bol, i odjednom je bila ponovo besna - na njega, zato što su njegove oči pripadale samo njoj pri svakom njihovom susretu još od trena kad se vratio; na sebe, jer nije ni imala pravo da pomišlja...
     "Oko tri godine."
     "Aha", reče ona ponovo, nerazumno. Pokušavala je da nađe nešto, bilo šta, što bi mogla reći. "Imate... dece?"
     Oklevao je, gledajući netremice u sliku. "Imam sina; sad mu je oko šest meseci. Supruga mi je poslala njegov holo, nedavno. Mnogo lepo izgleda." Njegove usne se izviše nagore, u tužan osmeh, ali njegove oči su bile pune žaljenja. "Bio je to brak iz računa", reče blagim tonom. "Morao sam na neki način obezbediti da o mom porodičnom imanju ima ko da vodi brigu kad odem na Tijamat. Ljudi koji rade u Ministarstvu inostranih poslova često sklapaju takve aranžmane." Pogleda je na tren.
     "Aha." Gledala je tu sliku, osećala njenu senzualnost kao talas toplote. A da li si je voleo? Progutala je to pitanje kao grudvu gorkog hleba. "Nikad nećeš videti svoje dete?" upita umesto toga.
     "Ne znam", reče on gotovo nečujno, kao da se i njemu grlo naglo steglo. "Luno..." Provuče prste kroz svoju kosu. "Tamis i Arijel... Ukres nije njihov otac, je li tako?"
     Okrenula se opet njemu. Osećala je da se u njoj diže nešto nalik na paniku.
     "Oni su moji, zar ne?" reče grubo. "Ukres je upotrebljavao 'vodu života', nisi mogla zatrudneti s njim."
     Zurila je u njega. "To je dakle istina? Zbog 'vode života' bilo je nemoguće...?"
     Klimnuo je glavom. "Moji su", ponovi, ali reči su ovog puta bile blage i maltene začuđene. "Naši su..."
     Bilo je to ono o čemu se ona godinama pitala; o čemu se sigurno i Ukres pitao. Ali nikad nije bila sigurna, a to nije ni želela biti, kao ni on - sve do trenutka kad je Gundalinu ponovo stao pred nju i ona ugledala njegovo lice. "Da." Konačno, apsolutno sigurna, posle tolikog vremena. Gledala je njegovo lice sada, pamtila kakvo je bilo tada, videla u čemu se izmenilo. Kad su se upoznali, ona je bila nekoliko godina mlađa od njega; sada se dogodilo, ćudima prostor-vremenskog kontinuuma zahvaljujući, da su praktično istih godina. "Hvala ti", reče ona najposle, glasom još napetim, "za našu decu."
     "Ukres, da li zna?"
     "Pa... da. Ukres zna. Zna..." Spustila je pogled ka svojim šakama koje su se preplitale, prst protiv prsta, na glatkoj uvoznoj plavozelenoj tkanini njene odežde. Njih dvoje nisu nijednom spavali u istom krevetu još od onog dana kad ju je Ukres uhvatio kako gleda njegovog rivala kroz tajni prozor, kao Arijenrod...
     "Kako on to prima?" upita Gundalinu.
     "Ne dobro." Nikako mu nije pogledavala u oči. Čak i danju je Ukresa retko viđala. On više nije radio s njom, niti sa Koledžom, niti sa bilo kim koga je ona poznavala. Zaključavao se u svoje odaje, gubio se u svojim studijama i kalkulacijama, okruživao se bedemom nove tehnologije. Ili je izlazio. Idem ja u grad, kaže, ali nikad ne kaže gde tačno. Čula je da glavninu vremena provodi u Lavirintu... u društvu zimačkih plemića kojima je ranije bio okrenuo leđa, isto kao i celoj svojoj prošlosti. U društvu onih koji žele da ona bude svečano prineta na žrtvu. Više im ne okreće leđa.
     "A kako ti guraš?" upita Gundalinu. Navaljivao je, kao da se ne može uzdržati, u tišini nastaloj njenim ćutanjem.
     "Ne dobro", ponovi ona. Samo te dve reči, ali sad je gledala u njega.
     "Žao mi je." Uzdahnuo je, odmahnuo glavom. "Zaista nisam doputovao da ti stvaram nevolje, Luno..." Zaćuta. Diže ruku, obazrivo, kao da proba šta će biti; dotače je po mišici. Ona vide nadu u njegovim očima.
     "Znam", prošaputa Luna Svetlohodna. Nije se mogla odmaći; kao da ju je taj dodir paralisao. Diže se i njena ruka, sopstvenom voljom, ka njemu. Luna je prisili da se spusti nazad do njenog boka. "Nemoj", šapnu. "Molim te nemoj."
     Njegova ruka pade i udalji se. Pogledao je tu šaku, zatim zatresao glavom, kao da ne zna šta mu je maločas bilo i šta dalje da radi. "A, hm, Arijel i Tamis?" reče posle nekoliko trenutaka.
     "Kako to misliš?" reče ona neodlučno.
     "Da li oni znaju... Da li su shvatili?"
     Sklonila je pogled. "Ja ne znam... ne znam čak ni kako da razgovaram s njima o tome. Ne znam kako uopšte da razgovaram s njima. Sa ma kim od njih." Ugledala je Tamisove oči zamućene brigom, videla kako se okreće od nje i izbegava je kad ona pokuša da ga pita šta nije u redu; i Arijelino prkosno ponašanje sve više nalik na ponašanje jedinog oca koga je ikad znala; Arijelino povlačenje od svih njih... Nikada nije umela da razgovara s njima, sa ma kim od njih, uvide ona odjednom; a sad je već prekasno.
     "Ako bih ja pokušao..." poče Gundalinu.
     "Ne." Pogledala je ka vratima.
     "Ne smatraš da imam pravo, posle tolikog vremena? Da sam znao da si trudna, Luno, nikad te ne bih ostavio..."
     "Nije reč o tome." Nego o čemu? Stisnula je usta. "Ukres je još moj muž. To je situacija iz koje on i ja moramo naći izlaz sami, na naš način." Uviđala je, dok je to govorila, kako te reči isključuju njega. Opet diže pogled. "Reci mi... reci mi da razumeš."
     Načinio je grimasu, ali klimnuo glavom. Onda se brzo okrenuo od nje i odlučnim koracima prišao radnom stolu. Dlanom je brzo prešao, samo jednom, preko ploče terminala.
     "Šta to radiš?" upita ona.
     On diže pogled. "Brišem snimak ovog razgovora."
     Trgla se, uviđajući da ništa što se u ovoj sobi dešava ne može biti skriveno od očiju Hegemonije, osim ako B. Z. Gundalinu odluči da tako bude; shvatajući još jednom, bolno, da ovo više nije njen teren, niti bezbedan teren. Ostala je da stoji na istom mestu i gledala ga još nekoliko dugih trenutaka. "Moram poći."
     Klimnuo je opet glavom. Ali ona je stajala nepomično još nekoliko otkucaja srca, nesposobna da se pokrene prema vratima. Konačno se ipak okrete, zato što on nije više ništa rekao, i iziđe ne osvrnuvši se.









55. TIJAMAT: Karbankl
     Tamis je prolazio kroz hodnike karbanaškog gradskog medicinskog centra, svesniji čvora napetosti u svojim prsima nego ma čega u svom fizičkom okruženju. Prolazio je pored ljudi ali nikoga nije gledao u oči, zadovoljan što mu je Merovi pokazala ovaj kompleks toliko puta da on sad može da se snađe u njemu bez ma čije pomoći.
     Većinu personala koji je prolazio pored njega činili su i sada stranci, njemu nepoznati; isto tako, glavnina medicinske opreme, njemu uglavnom neprepoznatljive, koju je video posvuda, bila je uvezena sa drugih svetova. Činilo se da netijamatovci osećaju nekakav užas na pomisao da bi mogli biti nasukani ovde, tako daleko od doma, bez tehnologije koja ih može spasti od svake zamislive zaraze ili druge opasnosti po zdravlje... iako, pomišljao je on kiselo, nisu osećali ni najmanju grižu savesti kad su ostavljali tijamatski narod bez svega toga, u prošlosti, svaki put na čitav jedan dugi vek.
     Sad, bar, ovdašnji narod ima trajni pristup do te tehnike; sad, i odsad. Tamis pomisli na bolesna leđa svog tasta, i pokuša da oseti zahvalnost, zarad Danakila Lua. Štaviše, novi vrhovni sudija osnovao je program za obuku medicinskih tehničarki; Merovi se tu upisala. Učinjeno je to delom iz koristoljublja, znao je - ovaj bolnički centar tako reći od dana povratka Hegemonije pati od ozbiljne nestašice kadrova.
     Međutim, činilo se da je taj program takođe i deo istinskog napora vrhovnog sudije da uverenje o dobroj volji. Tamis se zapita, sumorno i načas, da li vrhovni sudija sve to radi samo da bi ugodio Letnjoj Kraljici... da li je istina ono što Elko Tel i drugi govore iza njegovih leđa, naime, da je B. Z. Gundalinu bivši ljubavnik njegove majke koji se vratio posle toliko godina. Da li je istina da on, gledajući u lice vrhovnog sudije, zapravo vidi odjek svog sopstvenog lica...
     Njegova sestra se udaljila besnim koracima kad joj je pomenuo ovu mogućnost; majka je mrmljala neke okolišne fraze, bleda i rasejana, kad je pokušao nju da pita. Oca nije pitao, jer otac je sada, posle onog incidenta na svadbi, jedva pristajao i da ga pogleda. Merovi je jednom prilikom rekla da ne vidi nikakvu sličnost između njegovog i sudijinog lica... ali, dok mu je to govorila, gledala je na drugu stranu.
     Merovi. Njegove oči opet registrovaše hodnike bolničkog centra; prođe pored sjajnog, asketskog obličja neke mašine čiju mu je funkciju Merovi jednom objasnila, a on zaboravio. Merovi... Odjednom mu na umu nije bilo više ništa osim razloga zbog koga je došao ovde: da vidi Merovi, da je pita zašto.... Zašto je došao kući prošle noći i zatekao kuću praznu, a na jednoj stranici još mokroj od suza poruku, rukom napisanu, da ga ona ostavlja; i da on može, ako hoće, da dođe danas ovde i razgovara s njom. Nikakvog daljeg objašnjenja; nijedne reči više. Iako je on, s mukom u srcu, znao da nije potrebno mnogo objašnjavati da ga je napustila.
     Neko ga pozdravi po imenu - stranac, jedan od tehničara koji su u bolnici radili kao Merovini starešine. "Tvoja žena je u 212."
     Promrmljao je zahvalnost, glave i sad pognute - siguran da bi svako ko mu pogleda u oči pročitao njegovu krivicu i znao tačno zašto je došao ovde, zašto ga je napustila, zašto...
     Stigao je do laboratorije gde je Merovi radila; vide da ona sedi za terminalom. Njena gusta smeđa kosa bila je zarobljena u urednu kiku na leđima. Video je jedan informacioni model kako treperi i menja se u vazduhu ispred nje, dok ona kontroliše, vešto, savršenom koncentracijom, njegovu metamorfozu. Pošto je gledala patnje svog oca tokom glavnine svog detinjstva, i zatim videla kako su uvoznom medicinom te patnje prekinute, poželela je da izbori mesto za sebe u toj novoj medicinskoj tehnologiji, snažnije nego što je ikad išta, bar po njegovom pamćenju, poželela... osim što je, jednom, davno, jače želela njega. "Merovi", reče on tiho.
     Okrenula se na sedištu, trgnuta ali ne iznenađena. "Drago mi je što si došao", reče ona, ali to su bile prazne reči.
     "To si od mene zatražila." Pružio je ruke napred, i to je bilo napola sleganje ramenima a napola gest pomirenja. "Zašto nismo mogli ovo kod kuće?"
     "Zato što noćas nisi kući došao. Čekala sam te i čekala. Opet."
     "Imao sam posla..."
     "Ne laži o tome!" Digla se iz sedišta, zajapurena u licu. "Pokušavali smo mi da pričamo o tome kod kuće, mnogo puta. Nikad nikakve koristi."
     "Merovi... žao mi je." Odmahnuo je glavom, spustio pogled. "Ovog puta će biti drukčije, kunem ti se."
     "Uvek ti to kažeš! Ali se nikad ništa ne promeni." Oči joj se nališe suzama gneva, zatim i preliše suzama jada. "Nisam ja ono što ti želiš, ja sam tebi samo paravan iza koga se kriješ. A znam da mi se svi smeju kad nisam tu, svaki put kad odeš a mene ostaviš. Pa, smeju mi se i u lice. Zašto hoćeš da se vratim? Nisam mladić - biću sve što želiš, ali muško ne mogu biti. Kamo sreće da se mogu pretvoriti u muško, ako bi me ti onda voleo koliko ja tebe..."
     "Neću da se menjaš!" Ruke mu se, od silne potrebe da je dodirnu, stisnuše u pesnice, ali znao je da bi takav pokušaj sada bio najkatastrofalnija moguća greška.
     "Ne znaš ti šta hoćeš." Okrenula mu je leđa, otišla do jednog od staklenih ormarića kojima su zidovi bili obloženi. Nekoliko trenutaka je pretraživala sadržinu jednog, onda izvadila nešto. Vratila se opet preko sobe, i dodala mu to - jedan list na kome kao da je bilo zalepljeno nekoliko odsečaka flastera. "Evo ti", reče ona, napetim glasom. "Po jedno ovo nosi na koži, svaki dan, sedam dana. Imaš veneričnu bolest."
     Osetio je da mu lice crveni. Otupelim prstima uze list od nje. "Kako znaš?" upita sa nevericom.
     Njene oči postadoše hladne i prozračne. "Po tome što sam je od tebe dobila."
     Sklopio je oči.
     "Ako ikad zaista odlučiš šta hoćeš, moći ćemo o tome opet da razgovaramo. A do tada, ne." Usne su joj zadrhtale, ali on na njenom licu vide potpunu rešenost, i shvati da se ona predomisliti neće.
     Tamis se okrete, grla zagušenog jadom, i ode.









56. TIJAMAT: Karbankl
     Luna Svetlohodna je stajala sama, čekala, među dokovima koji su plutali kao morska trava po glatkoj površini mora ispod Karbankla. Virnula je dole, ka zelenocrnoj vodi koja se kretala ispod pukotina u gatu: ka tajnoj nestabilnosti ispod njenih nogu. Mrlje od ulja i neke druge, manje prepoznatljive izlučevine stvarale su figure koje su se prelivale u duginim bojama u neprobojnom mraku između usidrenih brodova. Gledala ih je kako se pomeraju i nanovo oblikuju, hipnotisana tim kretanjem koje kao da je bilo namerno; i ne samo time, nego i dobro poznatim dovikivanjima i treskanjima, i mirisima mora i brodovlja; sve je to ispunjavalo ovu luku, a nju prožimalo nostalgijom.
     Više nije osećala onu vrstu čežnje prema prošlosti koja je u njoj svojevremeno stvarala do bola jaku želju da se vrati u mesta svog detinjstva; više nije imala osećaj da je njen život u ovom gradu samo jedan dugi san. Onaj drugi svet je nestao, ne samo zbog promena klime i migracija stanovništva, nego i zbog samih godina, zbog hiljada zasebnih trenutaka koji su se nataložili preko njenih uspomena kao pesak vetrom nanet. Više nije mogla jasno videti onu devojku koja je nekad bila, a koja nije mogla ni zamisliti da život provede na ovakvom mestu, gde po nekoliko nedelja ne oseti vetar, sunce ili kišu, a na Majku-koja-je-more nikada ni ne pomisli - a kamoli da veruje da Ona pazi na svaki njen postupak i čuje svaku njenu molitvu. Vremenom je izbledelo i nestalo to sve, a život kojim ona sada živi počeo joj je izgledati kao normalno stanje.
     Digla je pogled, osećajući prisustvo Karbankla iznad sebe, ne umirujuće i zaštitničko nego teško i preteće, poput oluje. Nemirnim pogledom poče pretraživati rampu koja je iz grada vodila dole u luku; ovog puta našla je ono što je tražila, dobro znanu figuru Kapele Dobraventure. Dođe joj uspomena: kako je stajala na istom ovom mestu pre pola života, kraljica tek izabrana, obuzeta očajničkom potrebom da bude ostavljena izvesno vreme na miru da bi mogla da postigne mir sa Ukresom, i sa morem... umesto toga, stalno u senci prisustva Kapele Dobraventure, okružena Dobraventurama koji su svud išli za njom, špijunirali, ocenjivali je...
     Ali sad je baš Kapelu želela da vidi, privatno, intimno; samo njih dve i more, na ovom javnom mestu koje je sad privatnije od ma kog mesta gore u gradu, pa i u samoj palati. Njeni telohranitelji, koji su od dana kad su se stranci vratili uvek u blizini, stoje na pristojnoj udaljenosti i pomno paze na okolinu.
     Kapela Dobraventura joj priđe i klimnu glavom u znak pozdrava. Bilo je poštovanja i gotovo topline u Kapelinom pogledu kad su se njihove oči susrele. "Šta ti treba, Damo?" Bilo je tu i radoznalosti: zašto se sastaju ovde, ovako.
     "Ne treba meni, merima treba, za njih nešto tražim od tebe. Predsednik Vrhovnog suda, B. Z. Gundalinu, ukinuo je zabranu lova na njih."
     Usta Kapele Dobraventure se stanjiše. "Znala sam ja da će doći do toga. Može on da glumi koliko god hoće, ipak je samo stranac i ništa više."
     Luna se ugrize za jezik, suzbijajući potrtebu da objasni, opravda, da polemiše protiv predrasuda koje su se maločas, dok je silazila ulicama grada, odveć lako uzdizale i u njenom umu. Kako je vreme prolazilo, počela je da poštuje Kapelu, čak i da je ceni. Ali ta žena je u svojim verovanjima bila nepopustljiva, a njeno nepoverenje prema strancima bilo je isto tako potpuno kao i njeno mišljenje da oni nisu vlada jedne države nego najezda štetočina. Gledajući u to lice, sa linijama tvrdog i nemilosrdnog sudije, najednom se pobojala da će jednog dana, ako se stvari ovako nastave, naći tamo odraz svog lica. Zato i ne pokuša da se raspravlja, samo reče: "Ja nemam silu da ih zaustavim. Ali nameravam da ih ometam na svaki mogući način."
     Kapeline oči oživeše. "Šta želiš da radimo?"
     "Da pustite glas među letnjacima - da zatražite njihovu pomoć. Kad su na moru, neka paze na prisustvo stranaca koji love mere, i neka čine sve što je u njihovoj moći da pokvare lov, ako to mogu bez opasnosti po sebe. Možete ometati hegemonijske brodove i opremu, ili, još bolje, razjuriti merske kolonije kad se oni približe." Nikada im nije pošlo za rukom da merima utuve u glavu da je približavanje lovaca opasno. Činilo se da meri nemaju sposobnost da shvate svirepu nepredvidljivost ljudske prirode.
     "Naravno", reče Kapela. "Ali biće teško. Stranci imaju tu njihovu tehnologiju..." Ta reč je izgovorena oporo, kao psovka. "Biće teško delati oko njih."
     "Znam." Luna klimnu glavom. "Daću vam opremu koja će biti vaša. Pomoću nje moći ćete i sami da otkrivate lokacije gde ima mera, ali i da ometate sličnu opremu lovaca. Nabaviću i sonik-sirene od kojih se meri uspaniče i beže u more. Na taj način ćemo ih primoravati da se spasavaju. Ni meni se sve to ne sviđa..." Videći da se Kapela mršti, navaljivala je: "...ali radije ću upotrebljavati tuđinsku opremu protiv tuđina samih, nego da gledam pokolj mera. Zar nećeš i ti?"
     Kapela nervozno povuče tešku tkaninu svoje marame. "Ne sviđa mi se da imam ikakva posla s inozemnom tehnikom, kao što dobro znaš", reče ona. "Učiti kako se koristi njihova oprema, pa makar to bilo usmereno protiv njih, protivno je svemu što ja mislim da valja i treba."
     Luna se ukočila pred ovom pretnjom odbijanjem. Ali Kapela Dobraventura slegnu ramenima, njene šake se učvoriše, duboko zarivene u džepove širokih pantalona. "Ali, za mere - samo za njih, ovo nema nikakve veze sa tobom, ne pripisuj sebi nikakvu zaslugu da si me ti prinudila - za mere, učiniću to što predlažeš. Oprema će biti ubačena u brodove i upotrebljena za tu našu svrhu, da se pomrse konci njenih gospodara i da se zaštite deca mora, ako je takva volja Thalasina. A ja sam sigurna da će nam ona staviti na znanje da li to jeste ili nije njena volja..."
     "Hvala ti, Kapelo Dobraventura." Luna se osmehnula, zadovoljna. "Dama je veoma zadovoljna tvojom vernom službom." Nije bila sigurna, dok je to govorila, u čije ime ili o kome govori. Ipak, ponudi svoje molitve odlučnosti i vernosti onoj bezimenoj, beživotnoj stvari kojoj su njih dve služile.









57. TIJAMAT: Karbankl
     "Gazda, kasniš, eeeej..."
     Rid, sa trzajem, stade u mestu, na ulaznim vratima Torinog salona zabave, kad ču ovakvo Niburuovo obraćanje. "P' š'a?" reče on. Moglo se lako desiti i da ne dođe, jer je znao da će unutra biti Arijel Svetlohodna; da ga ona čeka, s onim izrazom u očima. Ipak se konačno dovukao, uveravajući sebe da je to samo zato da bi prekinuo tu lažnu vezu. On mora danas otići siguran da ju je otkačio od sebe - apsolutno siguran. Zbog te veze su oboje primećeni, on je upao u nevolje, izložio se napadu... ona takođe. A to on ne može dozvoliti. Ne može sebi priuštiti taj luksuz da dopusti ma kojoj ženi da mu bude bliska, sve dok na dlanu nosi Izvorov pečat.
     Opet reče sebi da je Arijel samo jedna njegova navika. Šta s tim što ona voli mere i priča kako je odrastala sa morem kao da je to najlepša i najprirodnija stvar na svetu... šta ako pripada ovom svetu i ovom neobičnom gradu koji kao da dotiče neke deliće njegove razbijene duše čudesnim, neobjašnjivim osećanjem dQja vu, već viđenog... to nije razlog za verovanje da on gaji ikakva stvarna osećanja prema njoj. Pa šta ako on pričajući o tim stvarima s njom upoznaje mir, i osećaj sopstvene ljudskosti; pa šta ako ga ona gleda čežnjivo, kao da je on stvarno čovek, ceo, mentalno zdrav... Navike se stiču i gube.
     Ma, to sa Arijel, sve to je jedno opšte sranje, reče on sebi. Ne sme postati značajno: jer bilo bi samoubistvo, i ubistvo takođe. Ona mu je spasla život; sad će on spasti njen na taj način što se više nikada neće videti s njom.
     "Arijel..." reče Niburu.
     "Šta Arijel", reče Rid Kuleva Kulervo i dočepa ga za rame. Niburu, mnogo manji od njega, načini bolnu grimasu.
     "Otišla, evo sad..." Niburu pokretom ruke pokaza niz Ulicu.
     Rid ga pusti i pogledom odmeri gomilu prolaznika. Učinilo mu se da je video, na jednom mestu, kratkotrajni sev srebrnastobele boje; nije bio siguran. "Pa šta?" reče opet, sa čudnim olakšanjem što mu je Arijel na ovaj način pomogla. Pođe napred s namerom da se progura pored Niburua i uđe u klub.
     "Riiide!" dreknu Niburu, najednom ogorčen. "Slušaj ovamo, skote!"
     Rid se okrete sa blagom nevericom.
     "Mislim da je u frci."
     Rid mu opet priđe. "Kako u frci?"
     "Čekala te kao obično, onda je onaj klinac Elko Tel počeo da je opseda da ona kao pođe na neku zabavu s njim, a ona nije htela. Onda se naglo promenila. Bilo je kao noć i dan, odjednom se sva prosto zalepila za njega, pa su izišli zajedno."
     Rid se namršti. "Pa, otišla na žurku." Humnuo je zgađeno. "Očekuješ da ja marim za to?"
     Niburu ga uhvati za rukav i zadrža, jer je Rid već kretao da ipak uđe u klub. "Rekoh da se promenila. Ne kao kad neko promeni odluku, nego kao da joj se nešto desilo. To je i Tor videla, i kaže da joj je Elko nešto uvalio."
     Tor - gazdarica ovog salona. On se seti da se Niburu spetljao s njom. "Praktično ga je počela jesti, tako na javnom mestu, gazda. Ni meni nije izgledalo normalno. Tor je rekla da, ako ti je iole stalo do nje, treba da proveriš šta se desilo."
     Rid opsova, opet pogledom ispitujući gužvu prolaznika, ali ne videći nikoga ko bi mogao biti Arijel. "Na koju stranu su otišli?"
     "Posl'o sam Anankea da ih prati, a ti njega mož' pratiš daljincem."
     Rid spusti iznenađeni pogled ka njemu. "Dooo-bro." Klimnu glavom, dotače Niburuovo rame na tren, uključi daljinski tragač, i odmah dobi Anankeov signal.
     "Oš' idem s tobom, gazda?"
     Odmahnuo je glavom. "Ne."
     "Održaću ja korak. Ako počne nešto..."
     "Kad nešto počne, meni ne smetaju tvoje noge nego tvoja jebena savest." Rid se okrete na peti i zađe među prolaznike.
     Trag ga je vodio niz laganu spiralu Ulice; ne, kao što je on očekivao, uzbrdo, prema otmenim kućama koje su pripadale strancima i bogatim zimcima. Ananke, i oni koje je on pratio, zađoše u opasniju teritoriju, u onu prelaznu zonu između Donjeg Lavirinta i Donje varoši, gde je stanovala većina letnjaka, bliže okeanu - tamo gde su pojedine uličice bile cele ispunjene magacinima i fabrikama, i gde su se lako mogle događati stvari o kojima sledećeg dana niko ne bi želeo da priča.
     Ubrzao je hod kad vide kuda su krenuli i primeti da se brojnost prolaznika smanjuje. Najzad dođe do ulaza u jednu uličicu koja je, činilo se, bila sasvim napuštena. Oklevao je, zatom pošao njome, jer mu je daljinac javljao, upornim jednotonskim zvukom, da nije baš tako pusta.
     Ulazio je u prazno grlo tišine. Zavukao je ruku pod tešku jaknu, izvukao pištolj paralizer, proverio naboj u njemu, sve to ne prestajući da hoda kao neka velika mačka grabljivica duž prastarih fasada koje su jedna po jedna iskrsavale nad njim. Najzad je začuo nešto, slabi odjek nekih glasova; usporio je, ušao u klaustrofobni uzani prolaz između dva magacina. "Ananke!" šapnu on uspevši da razazna to dobro poznato obličje koje ga je čekalo među senkama.
     Ananke se trzajem okrete ka njemu, i Rid vide odsev svetlosti na metalu; vide promenu tog lica, od tvrdog straha do iznenađenog olakšanja u roku od jednog otkucaja srca. "Gazda..." promrmljao je Ananke i klonulo se naslonio na zid. Onaj bodež, koji je Ananke večito nosio o svom opasaču, a koji Rid nikad nije video isukan, sad mu je bio u ruci. "Krenuo sam unutra..."
     Rid Kulervo je sada jasno čuo i druge glasove. Gestom pokaza Anankeu da se skloni s puta i pope se na jednu gomilu sanduka, da bi mogao virnuti kroz ono jedno mesto koje je trljanjem bilo očišćeno na teškom, jako prljavom staklu malenog prozora visoko iznad ulice. Unutra je bila zabava, a on je, na osnovu samo jednog pogleda, znao kakva. Ipak je gledao još trenutak, napeto tražeći jedno poznato lice, talas mlečnobele kose... Eno je.
     Skočio je na tlo, pogledao opet Anankea. "To je sve što imaš?" reče pokazujući pokretom glave ka bodežu.
     Ananke načini grimasu. "Žao mi je, gazda..."
     "'Ajd ćuti. Uzmi ovo." Rid izvuče svoj nož i dade mu ga. "Samo nemoj, tako ti bogova, nikog ubiti - bar ne greškom. Je l' ulaz zaključan?"
     "Ne znam."
     "Hmf!" reče Rid i progura se pored njega. Bilo je zaključano. Utipkao je naredbu za otvaranje iz nužde i ušao, odgurujući vrata da se brže otvore a ignorišući galamu alarma. Potrčali su jednim kratkim hodnikom; na njegovom kraju sreli su nekoga ko je pošao da vidi zašto vrata bleje. Rid ga je tresnuo teškim kundakom pištolja u lice, čovek se skljokao bez ikakvog protesta.
     Rid je zakoračio preko njega i ušao u prostor koji se odatle otvarao; Ananke za njim. Po obodu velike magacinske prostorije bile su naslagane gomile sandučina i kojekakva oprema; sumorni prazni prostor na sredini bio je pokriven ciradama. Bio je tu i jedan sanduk na čijoj gornjoj strani je bilo raspoređeno obilje raznih jeftinih droga, a na ciradama desetak ljudi, većinom muškaraca, grubog izgleda, nalik na fizičke radnike i žigosanike. Sa strane su stajali Elko Tel i još troje mladih zimaca iz njegove družine, dve devojke i jedan momak. Rid je video da nešto gledaju, pokazuju prstima, kikoću se; njegov pogled preskoči ka objektu njihove pažnje.
     U sredini magacina stajala je Arijel Svetlohodna, na ciradama koje su je čekale, okružena nemirnom grupom muškaraca. Jedina bretela njene duge tunike u duginim bojama bila je smaknuta sa ramena, tunika srozana do pojasa. Potpuno nepoznati čovek koga je ljubila, duboko i temeljito, milovao je njene sise, a neko drugi joj je prišao s leđa i smakao tuniku još niže sa njenog već polugolog tela. Zvižduci i podrugljiva dobacivanja odbijali su se od tvrdih, nemilosrdnih površina te velike prostorije.
     Ananke opsova i pođe napred. Rid ga povuče nazad i odgurnu u stranu, da ne smeta; podiže pištolj, nanišani, opali. Stranac koji je, iza Arijel, upravo skidao gaće, sad se uhvati za prepone, uz jedno kratko kevtanje neverice. Sruči se na pod, u baricu sopstvene mokraće, izgubivši kontrolu nad telesnim funkcijama.
     "Arijel!"
     Glave se okrenuše u celom magacinu, od spektakla ispred njih, ka njemu. Netijamatovac koji je dotad milovao Arijel sad je pusti, i odgurnu je grubo od sebe kad ona pokuša da se ipak uhvati za njega. Zateturala se, slobodna, zatim okrenula, nesigurna na nogama, i zagledala u Rida kao i svi ostali. Oči su joj bile staklaste, lišene razuma. Spustila je pogled na sebe, opet ga podigla na njegovo lice, pa otklonila u stranu, neobičnim trzajem glave.
     Rid, sa naperenim pištoljem, uđe u magacinsku prostoriju. Niko se nije pokretao, svi su bili uhvaćeni negde između neverice i ljutnje što ih neko ometa. "Ananke", reče on i pokaza ka Elkou Telu, "pokrivaj one male perverte tamo. Ne daj im da mrdnu." Gledao je kako Ananke polazi napred, sa dva noža u pruženim rukama, i staje ispred njih, da stražari. "A sad", reče on gomili zlovoljnih, ućutanih muškaraca još oko Arijel.
     Jedan od njih zakorači ka njemu. Rid Kulervo podiže pištolj i čovek uzmače jedan korak. Ali on pročita nagađanje u njihovim očima: počeli su uviđati kojiko su zapravo brojčano jači. Ananke nelagodno pogleda ka njemu.
     "Pozivam plavce", reče Rid, siguran da je pažnja svih na njemu, "i prijavljujem ovo grupno silovanje. Možda vi sisači kurca želite da ostanete ovde, i da proverite koliko možete da se zabavite sa Kraljičinom ćerkom pre nego što murijaši dojure... ili ipak više volite da proverite koliko daleko možete pobeći za isto to vreme." Slobodnom rukom dotače svoj daljinski komunikator, ukucavajući šifru za početak poziva.
     Stranci, jedan po jedan, počeše da se pokreću - prema izlazu, ovog puta. Držao je pištolj uperen ka njima dok su prolazili; a njihovi koraci su se ubrzavali, jer ih je panika počela obuzimati. Za pola minuta svi su bili napolju, i još su stigli i da izvuku onoga koga je Rid onesposobio, i koji je sad sav smrdeo na pišaćku. Vrata magacina se sa treskom zatvoriše iza njih. Bio je siguran da se neće vraćati.
     Pomakao se polako preko prostorije, do mesta gde je stajala Arijel, lica još i sad ošamućena, pokušavajući da povuče odeću gore, na mesto. Videći da se on približava spustila je ruke. A onda, ispružajući ih ka njemu, reče: "Ride..."
     Rid je zabio pištolj pod svoj opasač, a njene ruke odgurnuo u stranu. Dohvatio je bretelu njene tunike, gledajući Arijel neprestano u lice, i navukao je na njeno rame blagim, klizećim, neumešnim pokretom. Ona ga zagrli i privuče sebi. "Prestani", reče on i strese njene ruke. "Ostani tu gde si." Pođe nazad preko prostorije, do mesta gde je Elko Tel stajao, ali shvati, nervirajući se, da Arijel polazi za njim. Osmotri Telovo naduvano, uplašeno lice, i njegove naduvane, uplašene kompanjone.
     "Jesi stvarno pozv'o plavce?" promrmlja Ananke, zureći u njega.
     Rid se nasmeja. "Ne", reče, i vide početak opuštanja i Anankea i mladih zimaca. Telo mu se ukruti: Arijel mu se privukla s leđa i opet obavila ruke oko njega, uklizila prstima pod šav za zakopčavanje košulje. Razdražljivo je gurnuo njenu šaku od sebe. Jedna od zimačkih devojaka se poče cerekati, visoko i nervozno, gledajući Arijeline ruke kako gamižu po njegovom telu kao nekakvi zasebni organizmi.
     "Mis'iš da je smešno?" reče Ananke najednom. Rid ga pogleda, iznenađen gorčinom u tom glasu. "Stvarno misliš da ćeš biti bezbedna ako se sad smejaš njoj? I time postaneš jedna od njih...?" Trzajem glave pokaza ka Elkou Telu i drugom mladiću. "Sledeći put možeš ti biti na redu, sestro..."
     Devojka ga pogleda besno, pa se postrance primače Elkou Telu i uhvati ga pod ruku.
     Rid zakorači bliže, dohvati skupocenu, opnastu, svetlucavu tkaninu njene tunike za okovratnik, poteže je i pocepa do pojasa, pokretom brzim i brutalnim. "Ali sledeći put oni se možda neće truditi da te prvo uvedu u to raspoloženje, slatkišu..."
     Devojka je vrisnula, uzmakla od njegovog dodira i prikupila poderanu odeću nazad ka grudima. Lice Elkoa Tela se zateglo, ali on ne učini nijedan pokret da zaustavi Rida, da joj pomogne. Ostali zimci su samo blenuli, očiju raširenih.
     Rid im okrete leđa, odgurnu Arijel, izluđujuće svestan da mu je počela erekcija. Okrete se žestokim pokretom opet ka Elkou Telu, a jednu ruku pruži ka Anankeu. Ananke mu ćutke, nelagodno, vrati njegovo sečivo. Rid podiže nož toliko da njegovim vrhom dotače grlo Elkoa Tela. "Pandure ne pozvah zato što bi se oni mogli usprotiviti onome što imam na umu za tebe, mali", reče mu blago.
     Elko Tel je pobeleo, a celo njegovo telo kao da se počelo sparušivati i na taj način izmicati od vrha noža.
     "Ovo nije bilo slučajno, a, Elko Tel?" reče Rid opisujući znak za beskonačnost na uzdrhtaloj dužini Elkove šije. Sad je čak i Arijel ćutala, čekala i slušala, Rida više ne dirajući, mada je jedan deo njega bio i sad itekako svestan samo nje, njenog prisustva, mirisa... Otrgao je svoju pažnju od toga. "Nagovorio te tvoj matori, a njega je nagovorio Izvor, a? Jesam u pravu?"
     "P' neee znam", zableja Elko Tel jedva vladajući sobom. "Da, možda - tata mi dao tu drogu! Rek'o je da tako mogu da se revanširam njoj, i tebi, zato što si mi je oteo..."
     Ridova ruka se trže nadole hitrim pokretom sečenja, a Elko bolno kriknu.
     Rid se zatim izmakao jedan korak nazad, da osmotri svoj učinak. Elko Tel se njihao na nogama, cvileći kao životinja i gledajući dole, u svoju upropašćenu skupu odeću koja je s njega sada visila; gledajući i tanku, preciznu posekotinu na koži, od grla do pupka, i traku crvenog koja je pred njegovim očima curila iz rane i već počinjala da se širi.
     Rid dohvati Elkoa za vrh brade i, nimalo blago, podiže njegovu glavu. "A sad me slušaj, govno jedno malo. Reci tvom tati... reci mu da nije uspelo. Takođe mu reci da je zalutao u vodu preduboku za njega. Reci mu da je ovo zatvorena igra, samo između mene i Izvora. I da je ovo samo upozorenje. Sledeći put će morati da sastavljaju tvoj leš, parče po parče, kao slagalicu, da bi mogli bar da te sahrane... A to još nije ništa u poređenju s onim što ću njemu uraditi. Šta misliš, jesi li sposoban toliko da popamtiš?"
     "J-j-jesam", zaječa Elko Tel. Suze su mu tekle niz obraze.
     "Onda idi i reci mu." Rid obrisa nož o krpe koje su od Elkove košulje preostale, i koraknu u stranu, otvarajući Elkou Telu i ostalima prostor za bekstvo. Oni pobegoše, Elko prvi.
     Rid je gledao njihov odlazak, slušao teške odjeke još jednog treskanja vratima. Vratio je nož u korice.
     Ananke je, kao eho njegovih pokreta, učinio isto. Rid tada vide izraz na njegovom licu: ošamućeno divljenje, ali i zabrinutost. "Šta će sad bit'?" reče Ananke naposletku.
     "Na šta misliš?"
     "Pa, Izvor..."
     Rid iskrivi lice, shvatajući, s neobičnim nezadovoljstvom, da ova zabrinutost u Anankeovim očima ima jednako veze s njegovom i s Anankeovom bezbednošću. Odmahnu glavom, onda slegnu ramenima, i to su bili svi odgovori na koje je mogao sebe da natera.
     Meke ruke ga opet dotakoše, i on se trže. Arijel se opet stvorila uz njega, počela ga milovati, usnama doticati njegov obraz. Ovog puta njeni dodiri su bili uzdržaniji, ali su, ipak, navodili njegovo telo da peva kao jako zategnuta žica koju neko trza. "Prestani", promrmlja on, ali ovog puta bilo je teže odgurnuti je, kao da je nešto usporavalo njegove pokrete, vuklo njegovu odlučnost nadole, kao gravitacija.
     Ananke je stajao i gledao ih; neodlučnost se vraćala u njegovo lice.
     "Idi, vrati se u salon zabave i nađi Nivburua", reče Rid. "Reci mu da je sve u redu."
     Ananke baci pogled ka Arijel. "A...?"
     "S njom će biti sve u redu."
     "Možda bi trebalo da ostanem, da ti pomognem da je prebaciš kući..."
     "Ja ću to da sredim", odseče Rid videći da se Ananke još dvoumi. "Ispadaj napolje."
     Ananke klimnu glavom, ali na njemu se jasno videla neodlučnost. Njegove oči su se zadržavale na Arijel, na njenim šakama i usnama i na onome što su te šake i usne pokušavale da rade Ridovom telu. Ipak, uzmicao je ka vratima.
     Rid se još jednom otrže i oslobodi nje, kad je Ananke izišao; ali sada je uze za ruke, jer je ona opet posegnula ka njemu. Koža kao da mu je gorela na mestima dodira. Elko Tel joj je svakako ubacio dozu droge posednutosti. Znao je da se ona prenosi i "disanjem" kože, tako da zahvaćena osoba, kao da je zarazna, prenosi istu bespomoćnu seksualnu ponesenost na svakoga koga dodirne. Pulsirajući bol širio mu se iz prepona kroz celo telo, navodeći ga da se znoji, da gori. Reče sebi da je to nemoguće: na njega droge ne deluju nimalo.... "Arijel", reče on žestoko, drmajući je. "Ti ovo ne želiš. Prestani!"
     Borila se protiv njegovog zahvata, oči su joj se punile suzama... oči kao ahati, kao magla, različite od svih drugih očiju koje je ikada video. "Nisam htela njih - htela sam tebe. Hoću tebe." Iznenada je postala meka, podatljiva njegovom stisku, vosak dodirnut vatrom, lepila se svuda po njemu, topla i mirisna. Mrmljala je: "Molim te, o, molim te... Ride, molim te... samo ti. Samo ti..." Pritisnula je usne na njegova polugola prsa, počela ga gutati poljupcima. Njegove ruke su odjednom bile bez snage, čim je čuo kako ona izgovara njegovo ime, videla prepoznavanje u njenim očima.
     "Ne", reče on, dok su njene ruke klizile oko njega. "Ne, Arijel..." Njegove ruke su se dizale da je odgurnu; ali sad kao da su i one dobile neki svoj život, događala se fuzija s njenim tkivom, odbijale su da je prestanu dirati. Bespomoćno je osećao svilu i kadifu njene kože, pritisak njenog tela o njegovo, tako da su njegovi nervi pevali kao da se neko živo električno kolo zatvorilo između njih dvoje kad su se dotakli... i on je znao da se dogodilo nemoguće. Njegova usta nađoše njena, u dugom, dubokom poljupcu. Znao je da je izgubljen...
     Potonula je duž njegovog tela, razdvajajući i otvarajući njegovu odeću, ljubeći ga svuda; vukla ga je sa sobom na cirade, a hladni, goli prostor oko njih rastvarao se u talase vreline.

     Arijel se probudila iz sna o snevanju; težina uzbuđenosti još je zagušivala sve kanale u njenom sneno opuštenom telu, tako da je svaki pokret bio delikatno čulan. Prešla je rukama po sebi, otkrila da je ispod jorgana gola; a to nije bilo ono što je očekivala da će naći. Otvorila je oči i pronašla plafon neke sobe koju nikad ranije nije videla; ali u sebi nije nalazila baš nikakvo sećanje kako je dospela ovde. Iznenadna hladnoća počela je padati kroz nju, jer videla je sebe, u oku svoga uma: nalazi se u nekom hladnom, praznom prostoru, u kome je okružena nepoznatim muškarcima, sa drugih planeta, ljudima tvrdih šaka i bezdušnih očiju; pušta ih... pušta ih...
     Ali te slike su se preoblikovale kao oblaci, i gle, ne drži je neki nepoznat čovek nego Rid Kuleva Kulervo, on je miluje, ljušti odeću s nje a njegovi poljupci rastaču njen um u morsku penu... Njegove su šake na njoj, rastapaju meso sa njenih kostiju, otvaraju je, istražuju je. Pa, ona je zapamtila plamteći mač njegove muškosti koji je opisao traku vatre po njenoj koži, zario se belo usijan u dubinu njenih bedara, pržio meke prevoje ispod sebe dok se divno kretao, dok je on tražio, i našao, i zauzeo tajno jezgro njenog bića; zario se do duše duboko u njene melemne, fluidne dubine...
     Da, ona pamti spori duboki ritam koji se nastavljao i nastavljao, puneći je, ispunjavajući je na način kako nikad ničim ranije nije bila ispunjena; dok na kraju nije kričala kao morska ptica, kričala od dužine, dubine, čistote osećaja, kad je njeno zadovoljstvo dostiglo vrh talasa, a onda se spustilo u blaženu oslobođenost... samo da bi se opet uzdiglo ka novom vrhuncu, poneto ritmom koji je trajao i trajao, gonio je u delirične snove...
     Okrenula je glavu na jastuku: kaskade uspomena pretapale su se u blistanje dana. Okrete glavu od svetla koje joj zapljusnu oči, poče ispitivati prostor pored sebe ne bi li našla jedan oblik, jedno lice, odjednom u strahu da ga neće naći, da neće naći nikog...
     Ali on je bio tu, na njeno olakšanje i radost, ležao je pored nje, čvrsto zaspao. Poče proučavati njegovo lice, ka njoj okrenuto; očarana prizorom njega u mirovanju, u smirenosti. Nikad nije budan izgledao tako, tako miran, tako ranjiv, nego je uvek bio kao puna pesnica trnja, ispunjen potencijalnim bolom. To ju je, ranije, i privuklo njemu: taj nagoveštaj opasnosti, divljina u njegovim očima. Međutim, ovaj čovek koji sad spava pored nje - to je, stvarno, čovek koji ju je onako grlio: onaj uznemireni, uznemirujući neznanac koga je samo na tren uspevala da nazre tokom nekih njihovih razgovora o merima. Bila je sigurna da je to onaj koji se njoj uvek iznova vraća, iako se nešto drugo u njemu stalno bori protiv takvog zbližavanja, pokušava nju da odbije a on da ostane nedohvatljiv i nedodirljiv.
     Pružila je ruku, dodirnula njegov obraz, tako ovlašno da je jedva potvrdila stvarnost njegovog postojanja. Zatim je pustila šaku da ocrtava liniju njegove vilice, da ide dole, niz grlo, rame. Nikada joj ranije nije bilo dozvoljeno da ga dodirne; on je nije pustio. Sad je studirala utetovirane šare koje su se širile kao mnogobrojni korenčići niz celu dužinu njegove ruke, fascinirana složenošću njihovog plana. Neko joj je rekao, nekad, da takav tetuaž znači da je on neka vrsta kriminalca; ta mogućnost ju je potajno uzbudila.
     Ali on je to porekao, kad je skupila snage i postavila mu to pitanje. Sada ni ona, gledajući lepotu tih raznobojnih simetrija, obrasce koji su se pred njenim očima preuređivali, magijom svoje unutrašnje logike, u druge obrasce, nije verovala u to. Ove šare su je navodile na razmišljanje o tajnama, o transformacijama, o porukama sa skrivenim značenjem. Podsećale su je na mersku pesmu... na tajnu ljudskog postojanja, u svoj njegovoj raznovrsnosti i bogatstvu... na stvari o kojima bi mogla meditirati zauvek; na misterije čoveka koji nosi te egzotične obrasce...
     Ridova ruka ožive iznenada, pod njenim dodirom; ščepa njenu, bolno jako. On se diže u sedeći položaj. Emocije na njegovom licu menjale su se, bilo je to smenjivanje tako brzo da ih ona nije mogla pratiti, samo je videla njegov bes. Njen osmeh umre mrtvorođen: uzmače od onoga što je u njegovim očima našla.
     Ali on skloni pogled od nje, potonu nazad na postelju, ostade nepomičan, šakama pokrivajući lice. "Ne", šapnu on, "ne..."
     Sad se Arijel pridiže u sedeći položaj; usudi se da ga dodirne ponovo. Nije otresao taj dodir sa sebe, pa se ona spusti bliže i položi glavu na njegovo rame. Od toga se on trže, ali ne učini ništa da to spreči.
     "O, Ride", prozbori ona uz njegov vrat. "Toliko te volim. Ti si meni sve promenio."
     On reče nešto na jeziku koji nije znala, ali zvučalo je kao psovka. "Ne znaš ti ništa o ljubavi, ni o menjanju... prokletnice", reče gorko. Ali njegove ruke pođoše oko nje, privukoše je i zagrliše tako kao da se boji da bi mogla iščeznuti. Poče milovati njenu kosu. "Šta ću sad?" reče on plafonu, vazduhu.
     "Je l' se zbog moje majke brineš?" upita ona.
     Rid je pogleda ne razumevajući. "Šta?"
     "Neće se ona ljutiti na tebe... Čak bi mogla, bar jednom, i biti srećna zbog mene."
     Nešto nalik na razumevanje ispuni njegove oči; ali on samo načini grimasu. "Nemoj kazati majci. Za ime bogova, nikom ne govori!"
     "Ali zašto ne? Svi već misle da..."
     Digao se u sedeći položaj, zagledao se u nju pogledom razbesnelog očajanja. "Ti si ona koja ne zna istinu..."
     Zurila je u njega. "Pa kaži mi je."
     "Sad je prekasno", reče on i odmahnu glavom. Opet leže pored nje. "Prekasno..." Otkloni pogled od njenih očiju, ode njime niz njeno telo. Ruka mu pođe, neodlučno, da miluje njenu dojku, od čega ona zadrhta i poče se protezati sa slatko opuštenom željom. Okrenuo se ka njoj, počinjući da je ljubi, počinjući opet da vodi ljubav s njom, sa žurbom koja joj oduze dah... onda osim osećaja nije znala više ništa.









58. TIJAMAT: Hegemonijska luka
     "Da li Vam je prijao obilazak ovog kompleksa, Damo Thalaso?" upita Vanu iza njega.
     Gundalinu se okrete od zida-prozora, trgnut iz razmišljanja. Bio je uspeo da se izgubi u spektakularnom, zanosnom pogledu na energetske mreže položene po sletnim poljima ove zvezdoluke; izbegavao je razgovore, puštao da žareći sjaj dvadeset metara ispod njega spali svaku svesnu misao i da tako protiču minuti. Vanuovo pitanje prinudilo je njegovu pažnju da se vrati prepunoj dvorani za prijeme; pridružili su im se Kraljica i njen muž. Uz njih je sad stajala i Geja Džeruša Pala-Tion, koja je pri obilasku luke pratila Kraljicu; zurila je u mreže energetskih linija na tlu kao da joj je nešto sasvim drugo na umu.
     "Da. Bilo je očaravajuće", reče Luna glasom u kome je bilo strahopoštovanja taman koliko treba. Njen pogled se za trenutak odvoji od Vanua; Gundalinu u njenim očima vide da uživa u zabavi. Ovo nije bio njen prvi dolazak na ovaj kosmodrom, mada Vanu to nije znao. Prošli put je takođe bila noć dolaska Skupštine Hegemonije na Tijamat; ali tada je dolazak značio početak velikog kraja, početak njihovog Odlaska, a ne, kao danas, Povratka.
     Tada nije bila počasni gost, posebno pozvan. Bila je umorna izbeglica... kao i onaj mladi inspektor Gundalinu, koji se zvanično vodio kao "nestao, pretpostavlja se da je poginuo". Zajedno su izišli iz divljine, promrzli, izgladneli, i sasvim neočekivani; tada je narednik na dužnosti samo jednom pogledao u oči inspektora Gundalinua, čoveka koji se digao iz groba, i pustio ih oboje unutra, iako je domorocima bilo zabranjeno da kroče na kosmodrom.
     Stigli su, tada, pravo na proslavu sasvim sličnu ovoj koja se ove noći odigravala; njegovo zadovoljstvo, njegovo neizrecivo olakšanje što se vratio među svoj narod, živ i bezbedan, i što će moći da krene kući, bejahu jednaki veselju svih ostalih gostiju okupljenih one davne noći u ovoj dvorani.
     Gundalinu opet pogleda Geju, njeno bezizražajno lice, pitajući se o čemu ona misli noćas. Bila je komandant policije tada; ovog puta - samo glavni inspektor. Ali njen život se toliko promenio u godinama koje su od tada protekle - maltene koliko i njegov - da on više nije mogao ni zamisliti kakve su njene reakcije sada. Priseti se, odjednom, onog njenog osmeha kad je ušla u bolničku sobu gde su ga lečili; kako je njeno zadovoljstvo, što ga vidi, ispunilo njegovo izubijano, uzdrhtalo telo toplinom i snagom.
     Priseti se, međutim, i izraza na licima onih poslanika Skupštine koji su pošli za njom - misleći da im se ukazuje prilika da odaju počast jednome od svojih, Karemovcu tehu koji je proveo izvesno vreme izgubljen u varvarskoj divljini - kad su primetili na zglavcima njegovih šaka ožiljke od neuspelog pokušaja samoubistva i čuli kako brblja o zabranjenim osećanjima prema Tijamatovki koja mu je spasla život.
     Sada spusti pogled ka svojim zglavcima, kao da bi na njima mogli opet iskočiti oni sveži crveni ožiljci koje je, operacijom, uklonio pre mnogo godina, i o kojima sada gotovo nikad nije ni razmišljao. Iznenadi se kad postade svestan toga; jer pamti vreme kad je bio sasvim čvrsto ubeđen da neće proći nijedan dan bez razmišljanja o tim brazdama na koži, bez obzira što su posle operacije prestale da budu vidljive; nijedan dan bez mržnje prema samome sebi prosto zato što je živ...
     Ali, evo, posle toliko godina, još nešto ga iznenađuje: naime, iako jedva da bi se mogao setiti šta je imao za ručak juče, još se seća svake ubadajuće reči poruge i osude koja mu je upućana one daleke noći u bolnici u zvezdoluci; isto tako se seća da je bio spreman, samo da mu je bilo ostalo dovoljno snage, da uzme najbliži oštar medicinski instrument i da dovrši ono što je tako neefikasno počeo...
     Oseti da suviše trepće; prinudi svoj um da se koncentriše na kompoziciju jedne ritualne adhani-pesme, i ostade pri tome sve dok mu se emocije ne vratiše pod kontrolu. Pogleda u Lunu pitajući se koliko od te noći ona pamti, noći od koje su sad oboje toliko daleko, noći kad je po-svome-ubeđenju-pravična surovost njegovog naroda dovela do toga da on postane odmetnik, da odbaci sve u šta je ikada verovao; i time pomogne Luni Svetlohodnoj Letnjoj da ostvari svoju sudbinu.
     Luna sad nije gledala njega, nego je stajala slušajući kako Vanu objašnjava još neke pojedinosti o funkcijama zvezdanog sletišta i uzletišta. Na licu joj je bio pažljivo kontrolisani izraz smirenosti. Nosila je dugu, laganu odeždu koja ni na Karemofu ne bi bila nedolična, iako je u njenoj boji, u tim fino ukomponovanim mrljama zelenog u nemirnoj tkanini, bilo nečeg što je Gundalinua navodilo na razmišljanja o lišću koje se njiše na vetru, o talasima morskim; nečeg sasvim tijamatskog. Kosu je splela u prostu labavu pletenicu niz leđa, protkanu zlatnim koncima; na glavi joj je bila dijadema od nečeg što je ličilo na kristale. Nikada ranije on Lunu nije video da nosi ma šta nalik na krunu; zaključi da je to sigurno jedna od Arijenrodinih dijadema, i da je sad poneta radi smišljenog efekta. I držala se kao kraljica; ali, uvide on, Luna se oduvek držala tako... Otkloni pogled od nje, zato što je bol u njegovim prsima postao prejak.
     Slušao je i Ukres Svetlohodni, na čijem licu se pokazivala retka živost, kao da ga iskreno zanima tema to što Vanu priča. Bio je obučen u neku uvoznu tuniku i uvozne pantalone, sve uobičajenog kroja, i na njemu, spolja gledano, nije bilo nikakvog znaka da je urođenik tj. rođeni stanovnik ove planete.
     "...ali, oprostite mi", reče Vanu, "sigurno vas gnjavim, pričam tako dosadno, o tehničkim stvarima." Gundalinu je čuo u tome nesvesno otpisivanje Kraljice i njenog muža kao stvorenja koja su nešto niže, a ne racionalna i školovana ljudska bića.
     "Ma, ni najmanje", reče Luna. Gundalinu vide kratku iskru gneva u njenim očima, i po tome zaključi da je i ona čula Vanuovo nehotično potcenjivanje. "Ovim je svakako zadovoljena jedna moja zdrava radoznalost da saznam kako izgleda vaše svemirsko pristanište. Ovo je za moj narod bila zabranjena zona, tako dugo, iako je imala životno važnu ulogu u sudbini našeg sveta... Iako moram priznati da zaista nije nešto naročito u poređenju s orbitalnim gradovima koji kruže oko tvog sveta, komandante Vanu."
     Vanu joj uputi pogled nerazumevanja. "Heh... videli ste neku traku sa snimcima zvezdolučnog točka... je l' to?"
     "Ne, videla sam orbitalnu zvezdanu luku samu. Kao devojka sam putovala tamo. Tad sam saznala o sibilskoj mreži." Osmehnula se ljubazno, a Vanuovo lice odjednom preplavi jaka nelagodnost.
     "Kako ste otišli i kako ste se vratili?" upita on. "Godinama niko nije mogao da ode iz Vašeg sveta - a pre toga, koliko znam, svakom Tijamatovcu koji bi otišao bilo je zabranjeno da se vrati. Zar nije tako...?"
     "Bojim se da sam prekršila taj zakon", reče ona jednostavno. "Ali to je bilo davno... Ono što sam uradila više nije ilegalno, u terminima našeg novog odnosa s Hegemonijom. Silno sam vam zahvalna što ste pokazali mudrost i ukinuli taj opresivni stari sistem. Bio je to jedan nepravedan zakon... jedan od mnogih takvih, u tim vremenima. Zar nije tako, sudijo?" Naglo je pogledala Gundalinua, kao da je sve vreme osećala njegov pogled na sebi.
     Osmehnuo se, osmehom jednako opreznim kao što je bio ovaj kojega je video na njenom licu. "Stvarna pravda je ono što se nadamo da uspostavimo u odnosima sa tvojim narodom ovoga puta, Damo", reče on blago. Pogleda Vanuovo lice i vide neraspoloženje jedva suzdržano. Pogleda i Ukresa Svetlohodnog, koji je je gledao hladno-račundžijski, a to uopšte nije bio izraz koji je Gundalinu očekivao da će videti; od toga oseti neku neprijatnu reakciju u stomaku.
     Svetlohodni skloni pogled, zagleda se kroz prozor, u pistu sa energetskim linijama, u nedavno pristigle brodove hegemonijske savezne Skupštine parkirane sa strane; u njegovom pogledu videla se neka vrsta žestoke gladi. Gundalinu se zapita da li ovaj stvarno priželjkuje da odleti, nestane, napusti ovaj svet i sve njegove tuge. Ili možda umesto toga samo priželjkuje da nestane Hegemonija...
     Začuo je komešanje u gomili, svuda u sali: konačno su ulazili Premijer i poslanici. Tokom sledeće sekunde znao je tačno šta je maločas osećao Svetlohodni.
     "Eto stigao živi muzej pradavne istorije", reče Geja Džeruša suvo i sasvim razgovetno.
     "Pala-Tion!" odsečno uzviknu Vanu; njegova uvređenost nije se javila samo da bi se očuvala forma. Ali Gundalinu oseti da ga je ukočenost napustila. Sa lakim tragom osmeha na usnama, pogleda glavnu inspektorku. Neprimetno joj klimnu glavom: hvala. Luna se nasmešila otvoreno, iza Vanuovih leđa. Ukres se okrete od prozora-zida, usmeravajući svu pažnju na ulaz. Gundalinu se priseti da je Svetlohodni sin jednog skupštinskog poslanika, začet iste one noći-pod-maskama kad je Arijenrod bila po svojoj volji klonirana.
     Gundalinu pođe napred, i to je bio signal onima oko njega da krenu za njim. Znali su da članovi Skupštine smatraju da iamju pravo na takav doček. Iako su tokom skoro cele hegemonijske istorije funkcionisali samo kao marionete, bez stvarne vlasti - i postali još veći anahronizam sada, kad je trenutno-transportni zvezdani pogon transformisao prirodu stvarne strukture vlasti u Osam svetova - ostali su živi simbol hegemonijskog uticaja. Razumeo je Vanuovu refleksnu ljutnju na Gejinu olako rečenu primedbu, iako je odavno prestao osećati onu vrstu ponosa i poštovanja koju je pogled na Skupštinu inspirisao, nekad davno, u njemu.
     Pošto su članovi Skupštine bili jedva nešto više od glumaca koji žive svoju trajnu ulogu, njihovo pristizanje bilo je, na svakom mestu, manje-više izgovor da se ljudi prepuste praznovanju, proslavama, da se prisete šta je to dobro u sistemu gde Karemof dominira kao prvi među jednakima u nečemu što se ipak zove "prevlast jedne države nad ostalima" - hegemonija... Gundalinu se svim srcem ponada da će ova noć biti noć takvog veselja.
     Gomila tuđina punih iščekivanja i uticajnih Tijamatovaca razmakla se kao da je neka magijska reč izrečena, otvarajući putanju između grupe oko Kraljice i skupštinara koji su stajali i čekali. Izgledali su veličanstveno u svojim uniformama s plemenitim metalima i draguljima, sa debelom korom ukrasa, lenti, medalja, počasnih znakova koji su im nakačeni tokom njihovog beskrajnog ciklusa sve novih povrataka na svaki od njihovih osam svetova.
     Gundalinu spusti pogled na svoju odeću, na tu strogu crnu uniformu vrhovnog sudije, ujedno i predsednika Vrhovnog suda. Noćas je njena beskompromisna jednostavnost bila razbijena jednom srebrnom trakom na kojoj su bili izloženi njegov porodični grb i njegove medalje i druge počasne oznake. Osećao se nelagodno pompezno kad je to oblačio; ali sad mu je najednom bilo drago što ima sve to na sebi, kao da se na vreme setio da navuče oklop pre suočenja s masovnim uličnim neredima.
     Gundalinu stade pred predsednika Vlade; levo i desno, rame uz rame s njim, bili su Vanu i Tilhone, a drugi zvaničnici njegove vlade iza njih. On se nakloni dok ih je službenik protokola predstavljao jednog po jednog premijeru.
     Premijer Ašvini nakratko dotače Gundalinuov dignut dlan, s izrazom dobrodušne rasejanosti na licu, i promrmlja neku učtivu frazu, koju Gundalinu istog trena zaboravi. Činilo se da je premijer u srednjim šezdesetim godinama, ali njegovo telo još uvek je izgledalo mladalački: držao se dostojanstveno i očigledno u maniru tehnokratske klase. On je bio tek četvrti premijer od nastanka Hegemonije, a Gundalinu nije imao nikakvu predstavu pre koliko vremena je, po realnom istorijskom vremenu planete Karemof, Ašvini rođen. Verovatno je to znao nekad, u školi, ali je odavno zaboravio. Imajući u vidu da je premijeru stalno na raspolaganju najbolja tehnika za podmlađivanje, kao i česta upotreba "vode života", moglo se pretpostaviti da je, biološki, mnogo godina stariji nego što izgleda. A pošto je, zajedno s ostalim poslanicima, provodio glavninu vremena u blisko-svetlosnom putovanju između crnih jama koje su im služile kao zvezdane kapije, njihovo pamćenje moralo je dosezati mnogo dublje u prošlost, moralo je biti krpež sastavljen od nasumičnih momenata istorije, većinom i previše sličnih ovom sadašnjem.
     "Čast mi je, sadhu", prozbori Gundalinu, govoreći na sandiju, kao i svi sada. Zakorači u stranu, da omogući premijeru i onima iza njega neometan pogled ka grupi koja je došla iza njegove. "Mogu li vam predstaviti Letnju Kraljicu..."
     "Arijenrod!" uzviknu premijer, čije lice se punilo iznenađenjem. "Pa, stvarno..." Dotače se šakom na trenutak po nosu, i pogleda Gundalinua. "Pa zar, zar se nije govorilo da je ona mrtva? Zar nismo gledali kako su je utopili, pre nekoliko meseci...?" Pre nego što je Gundalinu mogao odgovoriti, premijer se "isključi" iz razgovora, oči mu se ustakliše kao da sluša govor nekog drugog u svojoj glavi. Gundalinu uvide da Ašvini sigurno prima "info-unos" od nekoga, možda od službenika protokola, ili iz neke zalihe gotovih informacija koja se aktivira njegovim govorom. "A-haaa", reče Ašvini posle samo jednog trenutka, koji se počeo činiti beskonačnim. "Da, da. Naravno. Ovo je Letnja Kraljica. Izvinjavam se. Čast mi je, Damo Thalaso, svakako." Koraknuo je napred, ispružio ruku na tijamatski način. Luna se naklonila, jednako dostojanstveno, i svečano se rukovala s njim. "Dakle, da li je to sad nešto novo?" reče on. "Da li vi kraljice sada podešavate svoj izgled da bi svaka ličila na svoju prethodnicu?"
     Gundalinu vide da je Luna pocrvenela; načini, ali samo u svojim mislima, nelagodni trzaj licem. "Ne", reče Luna, ne izgovarajući nikakvu titulu, kao da je to razgovor dvoje ravnopravnih i jednakih; govorila je sandi, malo ukočeno ali savršeno razumljivo. "To ne radimo."
     "A-ha", reče on, a onda se njegovo lice opet ispuni skandalizovanim zaprepašćenjem. "Nego, šta ćeš ti uopšte ovde? Vašem narodu nije bio dozvoljen nikakav pristup na kosmodrom, kad sam ja poslednji put bio ovde."
     "Stvari su se promenile, sadhu", reče Gundalinu blago užurbano. "Ako to pamtite. Zbog zvezdopogona. Pa i naš odnos sa Tijamatom."
     Ašvini se gotovo namrštio, i opet kao da se posvetio slušanju unutrašnjeg glasa. "Dabome da su se promenile", reče trepćući. "Da, pa da, sasvim je to razumno." Opet klimnu glavom Luni, kao da su se tek sad upoznali. Onda pogleda Gundalinua. "A ti si čovek kome imamo zahvaliti za sve to, a, sudijo?" reče on s osmehom koji je izgledao zaista kao da je iskren i pun poštovanja. "Moraš mi ispričati celu priču o tome, tvojim rečima, za vreme večere..."
     "Biće mi zadovoljstvo, sadhu." Gundalinu je uzvratio osmeh, ali na tren samo, a onda je premijerova pažnja odlutala. Gundalinu i Vanu se pogledaše, dok je premijerov pogled lutao kojekude; Gundalinu vide svoju nelagodnost reflektovanu u Vanuovim očima. Bogovi, ovaj je mentalni slučaj, hoda ali ima samo spoljašnjost. Ipak, nastavi sa predstavljanjem kao da se ništa nije dogodilo. Na redu je bio Ukres. "...Kraljičin družbenik, sin prvog sekretara Hegemonijske Skupštine, Sirusa..."
     Kroz okupljene skupštinare, muškarce i žene, prođe žamor, i Gundalinu vide da se neko gura u prvi red, da bolje vidi: sam Sirus, ako se Gundalinu tačno seća onog davno zapamćenog lica. Taj čovek nije izgledao nimalo stariji nego Ukres sad; ali se osmehivao, sa ponosom i tronut, kad je našao lik svoga sina. Gundalinu oseti da se Svetlohodni prvo okrenuo ka njemu, uputio mu iznenađeni pogled, pa tek onda ka svom ocu.
     Premijera su poveli dalje kroz sobu, sa blagom upornošću, njegovi pratioci i zaštitnici. Gundalinu oseti da mu se mišići vrata opuštaju od olakšanja: sad su mu prilazili, da pozdrave njega i njegovo osoblje, razni drugi članovi Skupštine i njihovi pratioci, neki blazirano srdačni, neki nehotično arogantni, a neki, činilo se, smućeni i dezorijentisani kao njihov predsednik vlade. Oni su život provodili uglavnom u svom hermetički zatvorenom plovećem svetu, iz koga su izlazili samo da bi učestvovali u ovakvim svečanim skupovima - u beskrajnoj sukcesiji iskričavih noći i elegantnih večera sa stalno promenljivom elitom ove ili one planete. Novi poslanik je, po pravilu, biran samo kad stari umre. Gundalinu zaključi da je pravo čudo da se ovi ljudi ne ponašaju još čudnije.
     Jedan servo-android je prolazio sa poslužavnikom na kome je bio bogat izbor blagih droga; to obličje uglačano do visokog sjaja znalački se provlačilo između drugih gostiju, kroz tela od krvi i mesa. Gundalinu uze od njega jedno piće i polovinu ispi nadušak, zgađen na samog sebe što mu je piće uopšte potrebno, što je dopustio svojim uspomenama da ga toliko iznerviraju. Imao je on već jedan susret sa skupštinarima, ali samo jedan: onaj kratak, gorak, u ambulanti ovog kosmodroma. Taj susret je bio, za njega, pre trinaest godina, ali ovi ljudi jedva da su imalo ostarili; činilo mu se i da prepoznaje neka od njihovih lica, kao da su odveć slična onima koja su ostala neizbrisivo urezana u njegov mozak.
     Šta to daje poniženju tako strašnu moć nad ljudskom dušom, pitao se on, da bolne uspomene od pre pola njegovog dosadašnjeg životnog veka ostaju u sećanju živopisnije nego događaji od pre nedelju dana, a da se i ne govori o svim dobrim i korisnim stvarima koje je postigao tokom svih onih godina između? Kad se vratio u Karemof sa zvezdopogonom, niko se nije usuđivao da pomene njegovu raniju bruku. Godine su prolazile bez ijednog poprekog pogleda ili zajedljive primedbe o njegovoj prošlosti. Čak i njemu samom počelo se činiti da je njegov pokušaj suicida - drevna istorija.
     Ali za ove ljude uspomena na njihov poslednji susret bila je samo nekoliko meseci stara. Njemu je tad bilo tek dvadeset pet godina, a osim toga izgledao je polumrtav; ipak, sad se poče moliti senima svojih predaka da se niko ne priseti, da se nikome ne javi asocijacija...
     "Sudijo Gundalinu", reče jedan glas, prejako, odmah iza njegovog levog uva. "Veliko je zadovoljstvo sresti te, sadhu - čoveka koji je postao živi simbol onoga što čini da je Karemof veliki i da još vlada Hegemonijom, i posle toliko vremena."
     Gundalinu se okrete, odmače se jedan korak od neprijatne blizine tog čoveka i od silnog mirisa kolonjske vode. Stomak mu se okrenuo od tog mirisa, nikad zaboravljenog.
     "I. P. Kvaropas", reče tip. "Voditelj skupštinskih sednica."
     "Čast mi je", progunđa Gundalinu automatski, presrećući voditeljev dlan svojim i gledajući dole u to mesnato lice razvučeno u osmeh. Jasno se videlo da je voditelj bio, u mladosti, čovek zgodnog izgleda; ali život privilegija i lagodnosti loše se odrazio na njega.
     "Imam osećaj da smo se već jednom ovako sreli..." Čudan izraz proširi se voditeljevim licem u trenutku kad su im se dlanovi susretali u vazduhu. "Jesmo li?"
     "Ne bih rekao..."
     "Ali pamtim ja tvoje ime, od pre..." Kvaropas poče vrteti prstom po vazduhu. Gundalinu je gledao kako se odgovor bori na neminovnom putu do površine njegovog uma. Zadrža neutralan izraz lica, što nije bilo lako. Uspomene udvostručiše sliku pred njegovim očima.
     "Da, Kvaropas-sadhu", reče on smireno, "sreli smo se. Prilikom tvoje prethodne vizite Tijamatu. Bejah inspektor policije, tada." Kvaropas je tom prilikom odbio da se s njim pozdravi doticanjem dlana, zato što je Gundalinuova ruka bila osakaćena sečenjem vena.
     "Inspektor Gundalinu", promrmlja Kvaropas. "Sveti preci! Je s' ti onaj - onaj iz divljine? Pa kako je to moguće? Ja bih očekivao da još pre mnogo godina učiniš častan postupak, imajući u vidu kako si osramotio svoju porodicu i svoju klasu one noći..." Nekoliko ljudi oko njega okrenulo se i počelo zuriti, s otvorenom nevericom ili skandalizovanom radoznalošću. Gundalinu začu da neko šapuće: "Pa rek'o sam ti..."
     Nekoliko dugih trenutaka Gundalinu nije progovarao. Video je Vanua među posmatračima koji su iznenada postali svedoci ove konfrontacije. "Častan postupak?" ponovi Gundalinu, glasom savršeno ravnim. "Hoćeš li time da kažeš da bi trebalo sad da budem mrtav?"
     "Bio si neuspešan samoubica", reče Kvaropas. Sandijska reč za to, koju je upotrebio, značila je takođe kukavica. "Štaviše, spanđao si se s nekom urođeničkom prljavušom..."
     "Misliš li na Lunu Svetlohodnu?" zapita Gundalinu, prekidajući Kvaropasovu poplavu reči. "U tom slučaju, govoriš o Letnjoj Kraljici..." Klimanjem glave pokaza ka Luni, koja je stajala nepomično u grupi okupljenoj nedaleko od njih; njen izraz lica bio je uhvaćen negde između gneva i bola. Ukres je bio uz nju, ali na njegovom licu bio je samo izraz sumorne zgađenosti. "U tom slučaju", nastavi Gundalinu ubistveno mirno, "grešiš. Ona se udala, i sad je udata, za sina prvog sekretara, Sirusa. Njihova deca su među gostima, večeras. Ona mi je pomogla kad je zatrebalo; takođe sam i ja njoj pomogao, u jedno davno vreme. To je bilo sve. Ništa više nije potrebno da se kaže o toj temi." Duboko je udahnuo. "Osim što sam došao do saznanja da bi odbacivanje sopstvenog života bilo pravi kukavičluk. Stvarno časni izbor bio je nastaviti živeti, i svojim delima zaslužiti pravo na zaboravljanje prošlosti."
     "Dobro rečeno, Gundalinu-ken." Sad je Sirus, prvi sekretar, stajao iza Ukresa Svetlohodnog. Njegove tamne, pronicljive oči pogledaše u Gundalinuove. "Pa i dobro učinjeno, takođe. Nego, ti, Kvaropase, čuj", nastavi on, spuštajući glas i prilazeći da stane između Gundalinua i voditelja parlamentarnih zasedanja. "Ja bih pre sam počinio samoubistvo nego što bih rekao takve reči ovom čoveku ovde. Ti i ja smo obojica počinili nedostojno delo prilikom naše prethodne posete ovom svetu, kad smo osporili njegovu čast, pod okolnostima koje nismo sasvim razumeli. To je bilo onom jednom prilikom. Uvrediti časnoga Gundalinu-eškrada dvaput, neoprostivo je." Kvaropas se sav narogušio; besno je gledao u Sirusa, nalazeći da je cipela opšte pažnje sad navučena na njegovu nogu i da jako steže.
     "Da nije bilo našeg vrhovnog sudije", nastavio je Sirus, "ja ne bih imao ovo veliko zadovoljstvo da se večeras opet sretnem sa mojim sinom i njegovom porodicom. Njegova žena ne bi bila kraljica ovog sveta... a mi uopšte ne bismo bili ovde, s novom budućnošću ispred sebe i sa 'vodom života' u rukama, da nam on nije dao zvezdopogon. Sadhu, ja te pozdravljam", reče okrećući se Gundalinuu i dižući emajlirani vrč. Oko njega je gomila sveta počela ponovo da mrmlja, ali ovog puta u tom zvuku nije bilo ničeg neprijateljskog niti podsmešljivog. Gundalinu vide dizanje i drugih čaša, i mnogo dlanova podignutih u znak svečanog pozdrava njemu.
     Gundalinu klimnu glavom omogućivši Sirusu da pročita u njegovim očima zahvalnost. Sirus se osmehnu i okrete na drugu stranu, i vreme poče ponovo da teče.
     "E tako mi Čamdžije, probušio si tog korča valjano", reče Geja Džeruša Pala-Tion koja se stvorila kraj njega. Dotakla je njegovu ruku, i on vide u njenim očima odražene slike iz njihove zajedničke prošlosti.
     Stisnuo je usta. "Imao sam na raspolaganju dovoljno godina, onih u kojima sam noći provodio ležeći budan, da smislim šta ću reći u ovoj prilici..." Odmahnuo je glavom i malo se nasmešio. "Možda zaista nisam kukavica." On je pogleda. "Kako si?"
     Slegnula je ramenima. "Preživeću. Bila sam i na gorim prijemima. Ali mislim da mi je potrebno ojačanje." Ode za jednim servoom.
     Gundalinu je pijuckao iz svoje čaše i pogledom pretraživao gomilu sve dok nije uočio Vanua, koji ga pogleda samo na trenutak a onda otkloni pogled; u Vanuovim očima bilo je mnogo neizvesnosti.
     Gundalinu pođe napred, želeći da porazgovara s njim. Ali najednom mu se ispreči premijer, smešeći se s dobroćudnim dostojanstvom. "Jedna zdravica, u čast vrhovnog sudije Gundalinua? Ništa ne bi moglo podesnije biti, niti mi dati većega zadovoljstva. Malo ima ljudi u našoj istoriji koji su više zaslužili naše pohvale, za svoj doprinos slavi Karemofa i prosperitetu naše države."
     Gundalinu je na to sagnuo glavu, izbegavajući tako da pogleda ma kome u lice. Zapitao se, u tom trenutku, zašto mu takvu počast, koja bi mu u jedno ranije doba značila više nego život sam, iskazuju sad, kad mu ona jedva išta znači.
     Kad je opet podigao glavu, Vanua nije bilo nigde na vidiku. Neko ga pozva po imenu, iza leđa, i on se okrete. Luna mu je prilazila, sa Sirusom, okružena svojom porodicom. "Hvala ti, sudijo Gundalinu, što si odbranio moj ugled i moju porodicu", reče ona.
     Klimnuo je glavom, prikrivajući talas emocija koje je osetio ugledavši njeno lice. "Samo sam činio svoju dužnost... dužnost prema svima nama, da se istiniti podaci znaju, Damo." Izbegavao je pogled Ukresa Svetlohodnog, i ćutljive motreće poglede Arijel i Tamisa; zato se okrete Sirusu: "Moja zahvalnost, sadhu."
     Sirusova usta podvrnula su se nagore, osmehom u kome je bilo malčice osećanja da je doveden u nezgodan položaj. Sirus je bio visok čovek, krupnih kostiju, za Karemovca teha; Gundalinu se nejasno sećao da mu je neko nekad rekao da je Sirus zapravo napola Samathanac - sin premijerov, začet prilikom neke daleke premijerove posete Sirusovoj rodnoj planeti. To poreklo mu je pomoglo da postane važan politički lider na Samathi; onda je pozvan, prilikom sledećeg dolaska skupštinara na taj svet, da zauzme jedno upražnjeno mesto u Skupštini. "Bio bih zahvalan, Gundalinu-sadhu, ako bi ti smatrao da su tasovi vage sada izjednačeni između nas, posle ovog proteklog vremena koje, za tebe, mora biti tako dugo."
     Sirus pogleda na drugu stranu, ka Ukresu, Tamisu i Arijel. Tamis je stajao iza svoje majke, pored Merovi, svoje mlade životne saputnice. "Mi skupštinari bili smo izglavljeni iz vremena, zbog naših putovanja, tokom svih ovih stoleća. Ali sada si mi ti dao šansu da vidim kakva su velika dela moj sin i njegova supruga postigli... i da vidim moju unučad. To je nešto do čega mi mnogo držimo, u narodu moje majke - nešto zbog čega sam žalio što sam u Parlament stupio." Jednom rukom obuhvati Ukresa oko ramena, okrećući se njemu. "Znam da nisam imao priliku nikakav otac da ti budem, sine; zato je moj ponos možda neosnovan. Svejedno, iskren je, iz srca. A ti si, čini se, izuzetno velik uspeh postigao u životu, uprkos mog odsustva."
     Ukres se osmehnuo kratko, uzvraćajući svome ocu pogled. Ali taj osmeh, tek što se pojavio, već je i nestao. Gundalinu se zapita kakve su sumnje, žaljenja zbog propuštenog, i tajne skrivene iza izraza koji je nastao posle tog osmeha; odjednom, na neki način siguran da taj Ukresov izraz skriva isto onoliko tajni kao njegov pre nekoliko minuta.
     Stajao je među njima i vodio ovlašnu učtivu konverzaciju, tek toliko da bi imao neki izgovor da gleda kako ovi ljudi između sebe razgovaraju, kakvi su njihovi međusobni odnosi. Znao je da treba da se meša sa gomilom, da radi svoj posao, ma kako neprijatan; ipak, nije se mogao udaljiti od Lune, ni skinuti pogled s nje, prestati da je gleda okruženu porodicom.
     Njena porodica. Pogledao je Arijel, čije lice je i sad toliko ličilo na ono koje je on zapamtio kao lice njene majke, osim što je imalo dva hronična dodatka: podsmešljiv osmeh i nestrpljenje u očima. Sa jednog poslužavnika uzela je, i sebi nasred čela zalepila, flaster sa stimulantom, kao treće oko. Njena podšišana, krembela kosa bila je na vrhu glave uhvaćena u "slap"; na sebi je imala pripijeni triko boje zore i široke meke pantalone učvorene oko njenog vitkog struka, sve dosledno u skupoći i sofistikaciji, kao i obično.
     Njen pogled se za trenutak zaustavio na Sirusu, dok se ovaj obraćao njenoj majci; onda je prenela pogled na nešto drugo, i Gundalinu vide da se sad on našao na meti. Lako se namrštila, gledajući čas u njega čas u Ukresa, čoveka za koga je uvek mislila da je njen otac. Samo za jedan tren Gundalinu vide da spada podrugljiva maska, vide u njenim očima konfuziju izgubljenog deteta. Videći da je on još gleda, Arijel mu okrete leđa i nestade u gomili. On se zapita da li je otišla da traži onog bednog malog naduvenka Elkoa Tela. Ovde su večeras bili prisutni i Kirard Set Dalekoputov i članovi njegove porodice, suviše uticajni da bi mogli biti ignorisani i nepozvani; međutim, on je sve do sad imao sreću da ih čak i ne vidi.
     "Baš izuzetna stvar, zar ne?" reče mu Sirus pokazujući pokretom u pravcu Arijelinih iščezavajućih leđa. Gundalinu ga pogleda, tek tad shvatajući da je buljio i da su to drugi primetili. "Mislim, ta sličnost između nje i njene majke."
     "Jest", reče on, zadovoljno prihvatajući to kao izgovor za svoje ponašanje. "Prvi put kad sam je video, ja sam, najozbiljnije, poverovao da je to Kraljica." Osmehnuo se, pogledao Lunu, video njeno iznenađenje.
     "A Tamis, eto, više je na oca." S osmehom koji se širio, Sirus se okrenuo ka mladom paru koji je još stajao pored njega. "Ima baš karemovski izgled; zar ti ne izgleda tako, Gundalinu-sadhu?"
     Gundalinu se dvoumio, osećajući pet pari očiju odjednom uperenih u njegovo lice. "Ima, ima", reče on tiho. "Zaista." Tamis pogleda malo niže; Gundalinu je prvo pomislio da mladić jednostavno izbegava njegov pogled, onda uvideo da Tamis gleda njegov sibilski trokraki znak. Tamisova ruka se podiže, dotače njegov sopstveni takav znak; opet se spusti, pa dohvati ženu za ruku. Gundalinu vide da ona neupadljivo pokušava da izbegne Tamisov dodir, a onda popušta. Već je ranije čuo da njih dvoje imaju bračnih problema.
     Pogleda opet Sirusa. Činilo se da je prvi sekretar blaženo nesvestan ovdašnjih podstruja napetosti, ponet zadovoljstvom svoje iluzorne fantazije o porodičnom životu njegovog sina. Ako bude sreće, neće ostati ovde dovoljno dugo da vidi njeno rasprskavanje... baš kao što nikad nigde nije ostao dovoljno dugo da doživi više od iluzije života u realnom svetu, života punog bola i nemilosrdne nesavršenosti.
     Gundalinu se ponekad pitao šta je moglo navesti nekoga kao što je Sirus da se učlani u Skupštinu, da tako potpuno preseče svoje veze sa životom kojim je do tada živeo. Sada, ove noći, pomisli da to konačno razume. Postade najednom svestan i muzike koja je počela - bilo je to neko bezbojno delce na temu fuge, sa njegovog rodnog sveta. Iz nekog razloga, ta muzika koju je poznavao i ranije nikad mu se nije učinila tako divnom, i prodorno tužnom, kao sad.
     Sirus se opet okrete Luni, koja ga je pozvala tako, po prezimenu. "Molim te, Temon me zovi..."
     "Temone", reče ona i klimnu glavom, sa lakim osmehom, "rekao si da bismo mogli prodiskutovati o merima."
     "Da, svakako; to je pitanje kojim se očito treba pozabaviti. Sedi uz mene na večeri, pa ćemo..." Prekide, jer su gosti počeli žamoriti i komešati se na drugom kraju sale.
     Gundalinu je video samo nasumično kretanje pedesetak glava koje su se potom usmerile ka tom ulazu. Razazna tamo Tilhonea, koji je stajao u žiži jednog malog otvorenog prostora i držao u podignutoj ruci neki predmet, nejasno poznatog izgleda. Gundalinu se skameni, naglo pogođen prepoznavanjem, i začu Lunin bučno uvučen dah: to je Tilhone držao bočicu-štrcaljku sa "vodom života".
     "Sadhanu, bhai", proglasi Tilhone, dižući glas da bi nadjačao žagor. "Čeka nas večera. Ali, prvo, zahvaljujući vrednome radu naše nove hegemonijske vlade, i saradnji naših tijamatskih prijatelja..." učinio je jedan pokret rukom i kraj njega se najednom stvorio Kirard Set Dalekoputov, koji se smešako i klanjao, "...imamo specijalni poklon za naše časne goste noćašnje. Prve plodove obnovljene žetve. 'Vodu života'."
     Talas iznenađenja i željnog iščekivanja proširilo se kroz gomilu; zatim počeše koncentrični talasići pokreta, jer su se poslanici počeli gurati prema Tilhoneu.
     Gundalinu je ostao nepomičan; osećao je da oni njemu najbliži opet zure u njega. Onda pogleda Lunu, vide nevericu i osećanje izdanosti u njenim očima.
     "Dobar posao, Gundalinu-sadhu!" reče Sirus, čije lice je blistalo. "Nikad nikakvim govorom ne bismo mogli ućutkati arogantne predrasude izvesnih budala tako elegantno." Pljesnuo je Gundalinua po ramenu. "Dao si im njihov san - dali ste im njihov san, ti i Majka Thalasa." Okrenuo se Luni, ali ona je spustila pogled; sad je gledala, s mučnom usredsređenošću, kako članovi Skupštine dodaju bočicu iz ruke u ruku, dižu je do usta, udišu sprej teških srebrnih kapljica, sa željnošću koja je bila bliska seksualnoj pohoti.
     "Pa, hajdemo, dakle", reče Sirus, čiji se izraz lica postepen pretvarao u iznenađenje zbog toga što su svi oko njega još nepokretni. "Pa, valjda svi imamo pravo da učestvujemo u ovom blagoslovu? Osim, naravno, ako ste već probali?"
     "Ne", reče Luna glasom punim pustoši. "Ja ne pijem krv. Meri umiru za svaku kap te 'vode života' koju vi uzimate. Hegemonija je pogazila naše zakone i počela ih klati..."
     Zurio je u nju jedan trenutak, kao da mu nikad nije zaista bilo jasno kako se "voda života" dobija.
     "To je ta stvar o merima o kojoj sam htela sa tobom da razgovaram", reče ona, sada ga gledajući očima pod senkom bola.
     "Uh, bogovi", progunđa on nezadovoljno. "Nikad nisam zamišljao da će te dve stvari biti povezane... Ali, da, želim i sad o tome da diskutujem, još više nego ranije. Večera će potrajati dugo, ako dobro pamtim, pa ćemo moći..."
     "Ne." Odmahnula je glavom, a lice joj je bilo kruto, nepopustljivo. "Prisustvovati vašoj večeri kao da se ništa nije desilo, značilo bi da ja prihvatam ono što se noćas ovde uradilo, a tada bih bila potpuni licemer." Pogledala je Gundalinua, zatim opet sklonila pogled od njega pre nego što je mogao nešto kazati.
     "Luno..." poče Ukres, hvatajući je za mišicu kad se počela okretati da ode.
     "Ti ostani ako ti se ostaje", reče ona dobacujući mu kratak pogled shvatanja i gneva. Pođe napolje, a Tamis i Arijel bez reči pođoše za njom.
     Ukres je oklevao, gledajući svog oca. Onda odmahnu glavom, promrmlja nešto što nije mogao čuti, pa i on pođe za njima. Dok je prolazio pored Gundalinua, pogledao ga je za trenutak u oči, pogledom koji je poput kandži parao po savesti. Iznenađen i uznemiren, Gundalinu ga je pratio pogledom sve dok Ukres nije sasvim otišao iz dvorane.
     Sad je i Sirus odmahivao glavom, uhvaćen između zabrinutosti i nelagodnosti, videći da njih dvojica ostaju sami u gomili. "Dobro, hoćeš li mi se bar ti pridružiti, Gundalinu-sadhu?" upita on, gestom pokazujući ka "vodi života".
     "Neću, sadhu", reče Gundalinu. "Bojim se da bih našao da ju je nemoguće piti."
     Sirus je još koji trenutak zurio u njega, onda pogledao srebrnastu flašicu koja je nastavljala da kruži kroz gomilu. Uzdahnuo je. "Dobro, možda i ja počinjem da gubim zainteresovanost za nju - bar zasad, dok ne čujem nešto više o ovome. Ostaćeš na večeri, nadam se?"
     Gundalinu se slabo nasmeši. "Ostaću, Sirus-sadhu. U tome nemam izbora, za razliku od Kraljice." Bacio je pogled ka vratima kroz koja je ona nestala; lepo se moglo pratiti širenje talasa komentara o njenom naglom odlasku, koji se sudarao sa još jakim talasom uzbuđenja zbog "vode života". Primeti, na svoje iznenađenje, da se Arijel Svetlohodna svađa s nekim, a onda se okreće i odlazi, kao da je "vodom života", i svim onim što "voda života" znači, uvređena jednako kao njena majka.
     Dok je nestajala s vidika, njegov pogled pade na Vanua, koji je stajao baš pored vrata. "Pardon, moram prvo s nekim da porazgovaram." Ostavi Sirusa i pođe kroz gomilu prepunu ogovaranja; trudio se usput da u najmanjoj mogućoj meri čuje ono što se tu govorilo.
     Stiže do mesta gde ga je Vanu čekao. "Do vraga, En-Ar", reče furiozno, "kako se ovo desilo? Ovo je diplomatski šamar. Kraljica se toliko naljutila da je napustila kosmodrom. Ja ovo nisam odobrio..."
     "Bila je to Tilhoneova ideja. Imati 'vodu života' pri ruci i predstaviti je Skupštini..."
     "Uz Kirardovu saradnju, nema sumnje", reče Gundalinu kiselo.
     Vanu slegnu ramenima i klimnu glavom.
     "Kako su izveli lov, bez Kraljičine saradnje? Arijenrod je za to imala Starbaka, i lovce sa Cie-Puna, iz rase dilipa..."
     "Ja sam odobrio uvođenje ljudstva i opreme u ma kom broju koji je njima potreban da se posao obavi."
     "Bogovi! Znači ti si ovo zamesio?" reče Gundalinu osećajući da se zacrveneo. "Na osnovu kojih ovlašćenja? O, pakla mu, En-Ar, kako se moglo desiti da s time ne dođeš prvo kod mene?"
     "Zato što sam znao da bi ti u startu odbio." Vanu se namrštio; ruke su mu visile niz telo i malo se trzale. "U ime hiljadu bogova, Bi-Zi, moramo ostaviti dobar utisak ako želimo dalju podršku onih koji su važni na Karemofu. Moramo dokazati da uspevamo da uradimo posao. I, da mi ovde kontrolišemo događaje, mi a ne nekakva enklava sujevernih urođenika. A ti, do vraga, počeo si dopuštati da nas tvoja opsesija 'prosvećenom vladavinom' ometa u tome." Gundalinu vide svoju natmurenu sliku u očima drugog čoveka, i skloni pogled. "Pokušavao si sam sebe da zakolješ. Uradio sam ovo za tebe."
     "Ma uradio si ti to za sebe", odseče Gundalinu, ljutito ali, ipak, kao da se brani. "Ne mešajte Vi te dve stvari, gospodine Vanu."
     Vanuova usta se stisnuše na ovu upotrebu formalnog karemovskog Vi. "Pa, dobro. Uradio sam to u interesu obojice - i sviju nas; to isto je imao na umu i Tilhone." Njegov izraz lica se promenio; on položi obe šake na Gundalinuova ramena, sa blagim insistiranjem. "Bi-Zi, znaš da sam te uvek maksimalno cenio. Prijatelj si mi. Nema čoveka koga cenim više od tebe. Ali, koji god da su tvoji razlozi zbog kojih želiš da budeš ovde, ja ti obećavam jedno: čim budeš dobro porazmislio, bićeš zahvalan za ovo što smo uradili noćas."
     Gundalinu je ćutao i samo gledao, sve dok ne vide kako poslednji ostatak vode života nestaje u guši poslednjeg željnog skupštinskog poslanika. "Ovi idu na večeru", reče najzad, okrećući se Vanuu. "'Oćemo i mi?"
     Vanu klimnu glavom i njih dvojica pođoše zajedno, bez daljeg razgovora.

     Ružičasta svetlost zore probijala se kroz protivolujne zidove na kraju uličice Azurne kad je Gundalinu konačno stigao do vrata svoje kuće u Karbanklu, umoran i sam. Pogleda na tu stranu: ka dokazu jedan svet, i jedna vaseljena, još i sad postoje onostran nepromenljivih zidova i neugasivih svetlosti Karbankla. Onda skloni pogled s neba koje se ozarivalo. Nije imao emocija; bio je suviše iscrpljen da išta oseti pred tim prizorom, da nađe ikakvu lažnu simboliku u prostoj svetlosti dana.
     Njegova sećanja na minulu noć, na događaje posle pojavljivanja "vode života", bila su niz mrlja: jedenje bez kraja - s tim što je on hranu jedva doticao - isprekidano Sirusovim zapitkivanjima bez kraja. Odgovarao je na pitanja najbolje što je mogao, nemoćan da se koncentriše na ma šta osim na to da je svestan da je Sirus samo figura, prividna vlast, što je Sirusu jednako dobro poznato; i da protesti, bez obzira od koga dođu, makar i od nekog najuticajnijeg, neće biti dovoljni da zaustave pokolj... Osim toga, imao je na umu i činjenicu da je Luna onako otišla iz svemirskog pristaništa, ne dajući mu priliku da objasni. A sad je, stojeći na pragu svoje kuće, jasno znao samo jedno: da mu je glavobolja trostruko veća od glave, i da se na jedvite jade koncentriše da otvori bravu na sopstvenim vratima.
     Spotače se o nešto što je ležalo u senkama na pragu, i opsova, jer je, izgubivši ravnotežu, udario ramenom u zid. Saginjući se vide da je to nešto umotano u krpe, nešto veliko, ravno, ostavljeno na prag. Oprezno ispipa zavežljaj. Velik, lagan, blago šuška kad se protrese. Nigde nikakve prikačene poruke, čak ni cedulje s njegovim imenom; ali, iz nekog razloga koji nije mogao objasniti, on oseti da zavežljaj ne predstavlja pretnju. Podiže ga, ponese ispod ruke, isključi bezbednosnu blokadu vrata, i uđe. Nabaci zavežljaj - bila je to nekakva košara sa poklopcem - na stočić u dnevnoj sobi, i ode da potraži analget-flaster, za bol u glavi.
     Vrati se kroz širok, lučno zasvođen ulaz, olabavi kragnu i sruči se na kauč tijamatske izrade, boje zemlje. Udahnu jedva osetni miris okeana, koji se širio iz sušene morske trave kojom su mekani delovi kauča bili punjeni. Uzdahnu uviđajući da je vremenom počeo nalaziti da ga taj neobični miris smiruje. Diže noge na stočić i sklopi oči, a od sistema za zabavu, koji se nalazio na drugom kraju sobe, zatraži muziku. Dobro poznati akordi jedne karemovske "umetničke pesme" ispuniše tišinu zgrade, dok je analgetični prilepak počinjao delovati, otupljivati bol koji najzad postade samo jedna podnošljiva težina oko očiju. Tad je opet mogao misliti.
     Ali, misli koje su se počele cediti nazad u njegov sada jasniji um kao da su bile samo druga vrsta bola: neki dosadan, kljucajući bol, nastao iz sve veće uskraćenosti, uzaludnosti, izolacije, žaljenja.
     Diže se u sedeći položaj, govoreći sebi ljutito da je otprilike tako nešto i mogao očekivati. Zar je zaista postao toliko glup da poveruje u sopstvenu propagandu - da poveruje da će Hegemonija ispunjavati svaki njegov ćef zbog onoga što je on učinio za tu državu? Ili da je Luna Svetlohodna toliko godina tajno čeznula da se on vrati, i samo o njemu razmišljala, kao on o njoj - i da će njih dvoje pasti jedno drugome u naručje kao ljubavnici u onim jadnim istorijskim romansama iz Stare Carevine koje je u mladosti gutao gotovo kao što se droga guta?
     Pritisnuo je bridovima šaka oči. Bogovi... zaista je iscrpljen, treba da ode na spavanje pre nego što potone još dublje u ovo močvarno bespuće samosažaljenja. Oduvek je znao kakva će biti stvarna situacija na ovoj planeti, samo - nikad nije hteo da poveruje. Pustio je oči da upijaju bezvremenske, nejasno tuđinske konture ove sobe, zamišljajući raspored prostorija u celoj kući, jednoj od najboljih u gradu: deset soba, zidovi pokriveni divnim freskama mora i planina, a u tome on živi sam, u zvečećoj praznini - kao što će verovatno nastaviti još godinama, osim ako... osim ako...
     Ustade naglo i reče muzici da prestane. Pa, sam se opredelio za ovo. Sam je namestio sebi taj krevet, sad bi zaista mogao i da legne u njega.
     Polazeći preko sobe, zakači pogledom onu zapakovanu košaru sa poklopcem, koju je maločas uneo. Čekala ga je na stočiću, zdepastom, sa četvrtastim nogama, pokraj kauča. Sede opet, uze je u šake, odlomi pečate kojima je poklopac bio pričvršćen, podiže ga i spusti na stranu. Ostade zureći zapanjeno u predmet koji je unutra, u gnezdu od morske trave, ležao.
     Maska - tradicionalna festivalska, ručno rađena, predivno napravljena; slična onim maskama koje je pamtio sa prošlog tijamatskog festivala, a ne zbrzanim, neinspirisanim proizvodima koji su sve više zakrčivali trgovine u Lavirintu u poslednjim pretprazničnim danima. On nijednu od takvih nije kupio, niti pogledao dvaput.
     A ipak, ovo je bila nova maska, ne ostatak zatvoren celu jednu generaciju u nečijem ormaru... Dotače je lagano, zadivljeno, vide igličasto dijamantsko blistanje zvezda, krhke velove nebula raširenih preko tamno-svilenih prostranstava kosmosa; krila ponoći; totalnu tamu u srcu crne jame, u transferu, u očima bez vida... a u srcu toga, jedno lice načinjeno od svetlosti, lice refleksivno, koje kao ogledalo daje odraz sveta u svoj njegovoj raznovrsnosti... njegovo sopstveno, koje mu uzvraća pogledom. Odjednom je znao čije su ruke napravile ovu stvar za njega, i ko mu je masku poslao, i zašto.
     Osmehnuo se, uzeo masku u ruke, podigao je pažljivo iz kotarice i počeo je proučavati. Zatim ju je, posle dugih trenutaka, položio nazad, na njeno mesto u korpi, ustao, protegao se. "Sutra", promrmlja on. Osećao je da se njegovo osećanje perspektive vraća, i da se neki čudni mir spušta na njega dok se peo stepenicama u potrazi za nekim svojim mestom.









59. TIJAMAT: Karbankl
     "Geja." B. Z. Gundalinu zakorači u stranu, puštajući Geju Džerušu Pala-Tion da uđe u njegovu kuću. Opet zatvori vrata, žurno, da što pre suzbije dreku učesnika u uličnom slavlju. Slavili su i u njegovij uličici, i svud po gradu, već tri cela dana, još od trenutka stizanja Skupštine. Osetio je da briga, koju je video na njenom licu, prelazi i na njegovo. "Šta nije u redu?"
     Stegnuta linija njenih usana povi se nagore, u ironični osmeh. "Kamo sreće da to nisu tvoje prve reči svaki put kad me neočekivano vidiš, Bi-Zi."
     Nasmejao se, tužno, poveo Geju Džerušu kroz antre, u dnevnu sobu. "I ja bih to želeo." Smestio se udobno u jednu fotelju, a nju pokretom pozvao da učini isto. Soba je bila obasjana jednom lampom; teške zavese navučene na prozore u zidu iza nje sprečavale su pristup radoznalim pogledima i gradskom večitom veštačkom danu, pa time i omogućavale njegovom telu da bar glumi da veruje da je došla noć i da je vreme za odmaranje. Uzdahnuo je, zavalio se još dublje unazad. "Sad bi morala imati nešto krupno. Hajde. Ulični neredi? Pretnje bombama? Pretnje atentatom na premijera?"
     Džeruša odmahnu glavom, spusti pogled. "Bojim se da nije ništa tako prosto." Podiže pogled. "Nema lakog načina da se ovo kaže. Tamis je u frci. Eno ga dole u zgradi policije..."
     "E, bokce mu", reče Gundalinu naginjući se napred. "Uhapšen?"
     Podigla je dlan. "Ne. Opelješili ga i izudarali. Pokušavao je da se nabaci jednom muškarcu koji se prostituiše sa homićima ovde. Odabrao pogrešnog..." Slegnula je ramenima.
     "Ali on je..." Oženjen. Gundalinu nije dovršio tu rečenicu, jer je u trenu razumeo šta ne valja u Tamisovom i Merovinom braku.
     "Ja ga zadržavam u stanici zato što odbija da ode u bolnički centar."
     "Tamo radi njegova žena."
     Klimnula je glavom i provukla prste kroz kosu. "Mislila sam da će te to interesovati."
     Uzdahnuo je, otklonio pogled od neizgovorenog saosećanja u njenim očima. "'Aj' dovedi ga ovamo."

     Čekao je. Vreme je prolazilo, beskrajno; najzad se začu kucanje na vratima. On ih otvori. Pod tremom, kao pod zaklonom, stajao je Tamis, iza koga je kao senka lebdela Geja Džeruša. Na Gundalinuov znak dat klimanjem glave, Tamis uđe u vilu, krutim koracima; jedna usna bila mu je natečena, oko jednog oka imao je modricu. Džeruša diže šaku u znak pozdrava i nestade u gomili prolaznika.
     "Hvala ti što si došao", reče Gundalinu zatvarajući vrata.
     "Jesam imao izbora?" namršti se Tamis.
     "Nisi. Svejedno, hvala ti." Gundalinu još jednom povede u dnevnu sobu, pokaza fotelju još jednom gostu.
     Tamis sede, oprezno i bolno. "Zašto sam ovde, sudijo Gundalinu?" reče, a Gundalinu vide da se mladić tog trenutka zacrveneo. Ali Gundalinu je bio taj koji se plašio: plašio se da Tamis već zna, i da bi mogle nastupiti bog zna kakve posledice.
     Gundalinu sede na kauč, naspram njega. "Zato što treba da popričamo, o razlogu što nećeš u bolnički centar." Neupadljivo je proučavao dečakovo lice, ali se sukobljavao sa odbojnim zurenjem; tragao je za sličnostima... nalazio ih. Pogleda trolist o Tamisovom vratu, predmet čija je čista svetlost žmirkala na mekim naborima Tamisove jako zaprljane majice; onda spusti pogled na svoj sibilski trolist.
     "Odakle ti pomisao da se to tebe iole tiče, sudijo?" reče Tamis držeći se kao sin kraljice. Glas mu nije imao onu postojanost koju je on verovatno želeo. "Je l' ti ovo radiš zato što spavaš sa mojom kevom?"
     Gundalinu se ukruti; nekoliko trenutaka ne odgovori, trudeći se da prikupi svoje misli i dovoljnu odlučnost. "Pa, ne baš", promrmlja najzad. "Ne spavam sa tvojom majkom. Ali jesam tvoj otac."
     Tamis se skamenio čim su te reči uspele da budu registrovane u njegovom umu; ali u njegovim očima nije bilo iznenađenja. Nije ni pitao da li je to stvarno istina. Tišina je legla između njih, a u prostoru iza njegovih očiju pojavljivale su se druge emocije.
     Najzad je Gundalinu ustao, prišao dečaku, stao pred njega. Pogledao je dole, u to lice s masnicama, sada ispunjeno napetim iščekivanjem; posmatrao ga je uvežbanim okom. "Pretpostavljam da se u ovom času osećaš pakleno", reče on, i ovlašno dotače modricu na Tamisovom obrazu. Tamis se trže, uzmičući od njegove ruke. "Ali ne bih rekao da je opasno po život." Pri tome, nije mislio samo na vidljivu štetu.
     "A kako bi ti to mogao znati?" reče Tamis razdražljivo.
     "Preživeo sam ovoliko dugo", odgovori Gundalinu blago. Tamis diže pogled ka njemu. "Imam nešto za prvu pomoć, u kupatilu. Ako hoćeš."
     "Neću." Tamis obori pogled i zavrte glavom odrično.
     Gundalinu klimnu glavom, shvatajući zašto ni on sam ne bi u takvoj situaciji eliminisao svoju telesnu patnju i ako bi imao načina za to.
     "Kažeš da si moj pravi otac, i da bi zato trebalo da razgovaram s tobom. Ali to su samo tvoje reči. O meni ne znaš ništa. Odakle ti ubeđenje da me možeš razumeti kad to ne može ni - moja porodica?"
     "A ti s njima, kao, razgovaraš o tim problemima koje imaš? Ti to, kao, možeš?" Gundalinu opet sede, ali sada bliže.
     Tamis se namršti. "Misliš o ovome što ne mogu da se odlučim da l' da tucam muškarce ili žene? To je razlog ovoga što mi se desilo noćas, znaš."
     "Znam." Gundalinu klimnu glavom.
     Tamis ga je posmatrao mračno. "Da li si se ti ikad osećao tako? Da li je tebe otac ikad nazvao perverznjakom?"
     Gundalinu odmahnu glavom. "Ne", reče on. "Ali je sišao u grob verujući da sam kukavica. Svi koji su meni išta značili smatrali su me, svojevremeno, kukavicom. Neki i sad, i posle svega što postigoh. Zvali su me i degenerikom, zato što sam se zaljubio u tvoju majku, koja nije bila Karemovka."
     Tamisovo mrštenje je nestalo. U jednom času Gundalinu nije bio siguran koje je od ovih priznanja dovelo do iznenađenja sada vidljivog na njegovom licu.
     "Svojevremeno sam čak i ja pomišljao da bi bilo bolje da sam mrtav... ali pojavila se jedna posebna osoba, zahvaljujući kojoj sam se predomislio."
     "Ko?" reče Tamis zlovoljno.
     "Tvoja majka."
     Tamis najednom poče žmirkati, i skloni pogled.
     "Jesi li pokušao o ovome da razgovaraš sa majkom, ili sa..." Ukresom. Tvojim ocem.
     Tamis slegnu ramenima; bio je to gest beznađa. "Ona nikad nema vremena ništa da sluša. Već godinama ne sluša. Osim toga, ona je letnjakinja... Tera nas da idemo na okupljanja letnjačkih klanova, i da proučavamo našu tradiciju, da bismo znali ko smo i u šta naš narod veruje. Godinama slušam kako letnjaci, moj narod, govore da je suprotno Daminoj volji ako neko želi osobu s kojom ne može imati dece." Naviknutim pokretom on uz pominjanje Dame načini znak sa tri prsta. "Kažu da 'Majka Thalasa voli decu više nego išta drugo' - mada koriste travu decomrznu. Oni ne moraju imati decu, i to je na neki način u skladu s voljom Daminom... pod uslovom da sve potrebne elemente uvek sastave kako treba." Njegov glas postade gorak. "Kad bi moja majka znala, mogla bi... mogla bi..."
     "...prestati da te voli?"
     Njegovo lice pocrvene. On stisnu usne i klimnu glavom. "Kao ćale. On... on me je video, jedanput." On diže ruke, pusti ih da mu padnu u krilo, bez nade. "Odrastao sam čovek, i oženjen. Trebalo bi da budem u stanju da rešavam svoje sopstvene probleme!" Odmahnuo je glavom.
     "A zimci, tvoji prijatelji?"
     Opet je slegnuo ramenima. "Ne znam šta oni stvarno misle... a ne znaju ni oni. Nekima od njih se ne dopada... nekima je sve svejedno. Ali to je zato što su postali kao stranci, nemaju jaku tradiciju i vrednosti kao mi..."
     "Misliš, kao letnjaci?"
     On klimnu glavom.
     Gundalinu se nasmeši bledo. "O, bićeš iznenađen... Imamo mi na Karemofu jednu staru poslovicu: 'Poštovaćemo jačeg boga, il' moga il' tvoga'. Naime, mi odajemo poštovanje svim bogovima, svim odreda - čisto onako, za svaki slučaj. Na naših osam planeta, broj različitih kultura je čak veći od broja bogova, a među njima ćeš naći ljude koji su spremni da te ubiju, ili da se između sebe poubijaju, zbog i najmanje razlike u veri, načinu života, i izgledu, koju možeš zamisliti - pa i zbog izvesnih koje ne možeš. I svako misli da je u pravu. Ne postoji Istina, Tamise, postoje samo različita mišljenja. Ako to zbunjuje Tijamatovce, ne zbunjuje samo njih."
     "Šta bi rekli ljudi na Karemofu kad bi ti hteo da vodiš ljubav sa drugim muškarcem umesto sa... jednom ženom, koja nije kao ti?"
     "Pa, to bi verovatno zavisilo od njegove i moje kaste."
     Tamis ga pogleda s nerazumevanjem.
     "Raznovrsnost predrasuda je beskonačna." Gundalinu slegnu ramenima. "Ali, kad društveni nivo ne bi bio problem, većina Karemovaca koje ja poznajem ne bi uopšte marila šta dve odrasle osobe dobrovoljno rade jedna s drugom - pod uslovom da to rade diskretno. Smatra se da je javno ispoljavanje naklonosti ili golog tela nedolično. Ali, na nekim delovima Novosklona, koliko čujem, skoro potpuna golotinja je pravilo, zbog vrućine."
     Tamisove oči su se na trenutak raširile, kao da pomisao da je Geja Džeruša Pala-Tion ikad bila dete koje se šeta golo - nešto što njegov um ne može sebi dočarati.
     "Džeruša je govorila da se nikad neće privići na ovu hladnu klimu. Ja sam mislio da se nikad neću privići na ove face... oči. Na sve te blede, hladne oči." On otkloni pogled od Tamisovih očiju koje su imale istu toplu smeđu boju zemlje, kao njegove.
     Tamis se pomače na sedištu, podvuče noge u mekanoj obući poda se. "Ali ja ne živim na tim, tamo, mestima - nego ovde! A ljudi s kojima živim, ljudi do kojih mi je stalo, svi mrze ono što jesam. Kažu da čak i Thalasa to mrzi..."
     "Ako si u manjini, to nije automatski dokaz da nisi u pravu."
     "Lako je tebi da to kažeš."
     Gundalinu se nasmeja. "Mnogo lakše nego kad sam poletao sa Tijamata." Dodirnu svoj sibilski znak. "A što se tiče ljudi koji izriču neke presude o tebi: nosiš i ti ovaj znak. Nikad nećeš naći stravičnije nepristrasnog ocenjivača karaktera nego što je sibilsko odabiralište... Na Karemofu, svako dete iz tehno-klase mora da ode tamo i bude procenjeno. Kad sam bio dečak, toliko sam se plašio da ne budem ocenjen kao nedostojan da sam slagao moju porodicu i rekao da sam na testu pao, samo da ne bih stvarno ušao i doznao, zasigurno, da nisam dovoljno jak i stabilan za sibilstvo."
     "Pa, onda, kako...?" Reče Tamis pokazujući pokretom ka Gundalinuovom trolistu i dotičući svoj.
     "Tu priču ću ti ispričati neki drugi put." Gundalinu se osmehnu. "Dokazaću ti da sibili nisu sveci... Znaš ko su Vanamoinen i Ilmarinen?"
     Tamis odmahnu glavom.
     "Trebalo bi da znaš. Oni su uspostavili sibilsku mrežu koja služi našim svetovima otkad je Stara Imperija pala. Bili su muškarci, ali ljubavni par. Godinama. Sećam se da sam saznao da ih je upravo njihova ljubav navela na uverenje da mogu izmeniti stvari, čak i pod nemogućim uslovima, kad sam... ovaj... hoću reći, jedan od njih je bio moj predak. Ilmarinen je onaj koga moja porodica već vekovima pamti sa najvećim poštovanjem."
     Tamis otkloni pogled. "Ali to znači... Da li je vodio ljubav i sa ženama?"
     Gundalinu slegnu ramenima. "Ja samo znam da je on svoje rešenje našao. Ti ćeš morati da nađeš svoje. Ali ako ikad osetiš potrebu da se uveriš da imaš pravo na život, samo pogledaj dole. Pomisli šta sibile znače tvom narodu i zašto."
     Tamis uzdahnu i opet ispruži noge, kao kakvu oprugu. "Ali..." reče on, a njegova pesnica poče lupkati nečujno po drvenom rukonaslonu njegovog sedišta. "Ali Merovi..."
     "Šta s njom?" zapita Gundalinu.
     "Izbacila me."
     "Zato što si se viđao sa drugim muškarcima?"
     Tamis klimnu glavom. "Ne mogu se uzdržati. Ne želim to da joj činim, ali onda počnem da mislim o tome, i mrzim sebe što mislim o tome, ali što više mrzim sebe, sve jača mi je želja da..."
     "Nikad ne pomisliš da bi mogao želeti i neku drugu žensku?"
     "Pomislim."
     "Jednako kao muške?"
     Tamis opet klimnu glavom. "Ali one nisu Merovi, i zato... zato se zaustavim. Jer ja je volim, nikad nisam osećao toliku bliskost sa ma kojom drugom. Zato sam se oženio baš njome."
     "Ni sa jednim dečakom niti čovekom nikad nisi osećao tu bliskost?"
     "Ne. Nikog nisam stvarno voleo. Ne kao nju."
     "Onda zašto ne možeš prestati?"
     Tamis odmahnu glavom. "Ne znam..."
     "Da li bi te Merovi izbacila da si išao sa drugim ženama?"
     Tamis ga pogleda. "Verovatno."
     Gundalinu se pomače u fotelji, uviđajući da je predugo sedeo nepomično. "Onda se vaš problem možda sastoji u tome što si joj uopšte bio neveran."
     "Pa, valjda..." Tamis protrlja oči i bolno se trže. "Valjda je tako."
     "Onda bi možda trebalo da se zapitaš da li zaista više želiš da mrziš sebe nego što želiš da voliš svoju ženu."
     Tamis obori pogled. Zagledao se u svoj trolist, ili je bar tako izgledalo. Diže opet pogled, na kraju. "Mogu li ja ići sada, sudijo Gundalinu?"
     Gundalinu klimnu glavom, iznenađen i neodređeno razočaran iznenadnošću tog pitanja. "Da", reče.
     Tamis polako ustade sa svog sedišta, opet načinivši bolnu grimasu, ali zastade. "Možda... možda bih uzeo nešto, za..." Pokaza rukom ka svom izudaranom telu. "...pre nego što odem. Ako nemaš ništa protiv."
     Gundalinu pokaza prstom. "Onamo. Uzmi od svega koliko ti treba."
     Tamis pođe preko sobe, stade na vratima, osvrte se. Ali ne reče ništa.
     Gundalinu ga je slušao kako pretura po ormariću prve pomoći u kupatilu, zatim kako opet ulazi u dugi antre i kreće pravo ka vratima. U poslednjem mogućem trenu, pre samog zatvaranja vrata, začu jednu reč: "Hvala."









60. TIJAMAT: Karbankl
     Luna Svetlohodna je stajala sama u središtu, a oko nje stotinu sjajno nakinđurenih slavitelja u velikoj sali Palate. Oko nje su jeli i pili, smejali se i plesali i pevali - zimci i letnjaci i stranci, bar jednom slični gotovo do nemogućnosti razlikovanja, iza festivalskih maski i egzotične odeće.
     Ona je nosila masku dobijenu od Sudbe Rejvenglas - novu varijantu one maske kojom ju je Sudba svojevremeno krunisala za letnju kraljicu: sada od zelenog somota sa mrljama različitih nijansi zelene, i od svetlucavih najtanjih velova u bojama duge; s odjecima cveća na brdima, ptičjih krila, plavetnila nebeskog i plavetnila morskog, ogledalskog; u bojama sunčanog zlata. Sakrila se iza te maske, a kroz rupe za oči zurila je u ljude oko sebe kao čovek koji viri u neki drugi svet; hvatala je samo nadrealne kratke slike pokreta i boja, a svaki zvuk čula kao sa velike distance.
     Kretala se u taktu spore, instinktivne muzike svoga tela, plutajući sa plimom gomile. Ovaj bal Noći-pod-maskama bio je klimaks jednog beskonačno otegnutog niza prijema, banketa i zabava, gde je ona kao kraljica morala učestvovati, sve dok traje skupštinska kratka, beskrajna poseta.
     Gledala je kako predsednik vlade, i svi oko njega, piju "vodu života" pred njom, kao narkomani kojima je to preko potrebno, one noći kad su stigli; tada je otišla sa kosmodroma i vratila se u grad, saopštavajući svojim odlaskom svoj gnev. Ali nije mogla posle toga ignorisati već planirano okupljanje, jer bi time izgubila na ugledu i ugrozila svoj položaj kod stranaca. Zato je na sve sledeće skupove, redom, odlazila, ili je bar njeno telo odlazilo, iako su njene misli bile daleko, među merima, koji su ostali uhvaćeni u klopku jedne šire vizije koju ona sada nije smela izgubiti iz vida.
     Na ovaj završni bal došla je bez zadovoljstva i bez iluzija, došla je samo zato što se to od nje očekivalo. Ovde praktično nikog nije uspevala da prepozna, a sem toga znala je da i kad niko ne bi nosio masku, ne bi videla maltene nijedno lice koje želi da vidi. Noć je već odmicala a gomila se počela proređivati zato što su se ljudi sastavljali u parove i odvajali da ostatak noći provedu zajedno - ove noći, kad je po tradiciji svakome dozvoljeno, pa i preporučeno, da odbaci sve inhibicije i sva žaljenja za propuštenim, do sutra; jer sutra u zoru će prošlost biti simbolično bačena u more.
     Smatralo se da je loša sreća provesti ovo vreme sam, bez ljubavnika. Poslednje Noći-pod-maskama Luna je bila sa Ukresom, bio je to njihov ponovni spoj posle duge razdvojenosti, obnavljanje njihove veze; tad je izgledalo da im budućnost nudi samo beskonačnu radost. Ali noćas Ukresa uopšte nema u ovoj dvorani; napričao joj je nekakve izgovore, kao: on želi da s ocem provede to malo vremena što je preostalo do odlaska Skupštine. Pretpostavljala je da su Ukresove reči, do te tačke, istinite. Ali bila je sigurna da se on neće vratiti pre jutra, bez obzira kako će stvarno provesti noć.
     Ni Tamis nije bio tu, nije čak ni glumio dobre odnose s Merovi; čula je da to dvoje sada žive razdvojeno, ali ni Merovi ni on nisu došli da joj to kažu. A što se tiče Arijel... samo Thalasa zna šta ta devojka radi noćas, i s kim. Čuli su se neki tračevi o njoj i nekom strancu. Tor ih je videla zajedno, i rekla da se samo malčice brine... Arijel se već nedeljama nije pojavila ni blizu Palate; Lunu je iznenadilo što je Arijel pristala da dođe i na kosmodromski banket - i što je demonstrativno otišla zajedno sa svojom porodicom, kad se pojavila "voda života". Ona nikad neće razumeti svoju kćer, nikad...
     Premijer i još nekoliko učesnika u zabavi, koji su mogli biti ali i ne biti, iza jednakosti serijski proizvedenih maski, Tijamatovci, priđoše da joj požele laku noć. Prihvatila je to s odglumljeno dobrim raspoloženjem: olakšanje je dalo njenim reakcijama onu iskrenost koju ovi ljudi nisu zaslužili. Prepoznala je glas Vanua, komandanta policije; u blizini zvaničnika bilo je nekoliko plavaca, bez maski, u uniformama, radi bezbednosti. Ona se zapita gde je Geja Džeruša noćas. Sigurno ju je pozvala dužnost prema Hegemoniji, pomisli Luna; najednom joj je ta stara prijateljica nedostajala, bolno. Nema nikog... Luna podiže ruku, ali naiđe na iznenađujuću teksturu maske umesto na lice. Opet pusti da joj ruka padne.
     Celo veče je tražila, u toj gomili, crnu uniformu vrhovnog sudije, srebrni sev trolista među zasenjujućim obiljem nakita i medalja. Ali nije ga našla. Gundalinu se pojavljivao na svim ostalim skupovima između onog fijaska na banketu, kad su došli poslanici, i ovog skupa noćas; sedeo je pored nje kad je bilo potrebno, ali činilo se da mu to nije prijalo, ništa više nego njoj. Videla je u njegovim očima i izvinjenje i rezignaciju. Govorili su jedno s drugim samo kad je bilo potrebno. Sigurno je noćas otišao kući rano - ako je uopšte i došao, jer kad ljudi mogu da se kriju pod maskama, svašta je moguće... Krenula je polako prema stepeništu, na dalekom kraju dvorane. Premijer je otišao, dakle ovde više nema nikoga zbog koga bi ona morala dalje čekati.
     Nagli sev reflektovane svetlosti privuče njen pogled. Okrećući se ona ugleda, kroz spektar raznih drugih boja, jednu masku zbog koje je stala, najednom opčinjena. U masi ujednačenog bleštavila neko je nosio masku koja se od ostalih izdvajala koliko i njena. Nešto na toj masci, nešto što se nije moglo definisati, reklo joj je da je to ručni rad Sudbe Rejvenglas. Ali Luna je znala sve maske koje je Sudba, sad kad joj je vid vraćen, napravila: ukupno desetak. Sudba ih je dala njoj i njenoj porodici, jednu je dobila Tor, a neke je dala izvesnim drugim osobama koje je smatrala svojim posebnim prijateljima. Bilo je, istina, u gradu i drugih maskera, i neki od njih su se vratili u biznis, prodavali su maske bogatim Tijamatovcima i strancima. Ali Sudba je rekla - ona, koju su smatrali najboljom od svih - da se ovog puta neće baktati oko maski koje nisu pokloni iz prijateljstva.
     Luna se sad pitala ko je to dobio ovaj poklon; iz daljine je samo mogla oceniti da je muškarac. Sjaj maske opet je privukao njeno oko, jer nosilac te maske se okrenuo ka njoj, kao da je osetio da ga gleda. Lice mu je bilo ogledalo: odražavalo je svetlost i boju i pokrete oko njega, tako da je postalo zvezda uramljena okvirom crnim kao noć. Luna ostade nepomična a on krenu ka njoj, kroz gomilu. Gledala je njegov dolazak, hipnotisana svojim odrazom, svojom slikom koja je postepeno postajala vidljiva u ogledalu njegovog lica, sve jasnija, izrazitija. Najednom ga je poznala, po njegovim pokretima, kao što je poznala i izradu njegove maske.
     "Bi-Zi", reče ona, blago ali sa punim pouzdanjem, iako nije bio u uniformi. Podigla je ruku ka njemu.
     "Luno." Njegov glas; njegove oči, koje joj uzvraćaju pogledom iz samog srca njene bizarne, maskirane refleksije. On uze njenu šaku u svoju, poče je toplo milovati dlanom o dlan. Onda su njegovi prsti obuhvatili njene, i nisu ih više pustili.
     "Ja mislila da nisi došao", promrmlja ona. "Već je skoro kraj ovoga."
     "Zamalo da ne dođem." Odmahnuo je glavom, i maska je zašumela kao meki smeh. "Ali, Sudba mi poslala ovu masku. Osramotio bih njen poklon da ga nisam poneo noćas."
     Pogledala je dole, ka njegovoj ruci koja je još držala njenu, videla svoje prste koji su se sad pripili za njegove tako da ih nisu nikako mogli pustiti. Opet je digla pogled, zavirila u njegove oči, svoje oči, u crnilo kosmosa i u divlju bujnost proleća reflektovanu oko njih.
     "Gde je Ukres?" upita on, a ona oseti da se njen puls ubrzava naglo. "Zar ne prisustvuje?"
     "Želeo je da provede ovo vreme sa svojim ocem."
     "Ovu noć?"
     "Njegov otac sutra više neće biti ovde."
     "A-ha", reče on. "Ali, ipak, ovo je Noć-pod-maskama..."
     "Znam." Spustila je opet pogled na njihove ruke, još čvrsto spletene u jedno. Držale su ih oboje u zarobljeništvu. Ona pokuša da izvuče prste.
     Podiže se i druga Gundalinuova ruka, da zarobi njenu slobodnu. "Onda pleši sa mnom. Još ima muzike, još vremena..."
     Ukočila se. Najednom je imala osećaj da je spetljana, da je provincijalka; Gundalinu ju je privlačio sebi, blagom upornošću. "Ne znam ja vaše plesove..."
     "Tvoju sam uspomenu učio kako da pleše, jednom", reče on tiho. Zagrli je, povede njeno telo u neko bezoblično kretanje zajedno sa njegovim. "Nije uopšte važno šta radimo, samo je važno da radimo nešto, da te je mogu opet zagrliti i priviti uza se..."
     Njene ruke nisu imale kud da pođu, osim da se oviju oko njega. Udarni talas vreline podiže se kroz nju čim je šakama osetila mišiće njegovih leđa ispod fine, gotovo svilene tkanine njegove košulje. "Ovo ne liči na tebe", prozbori ona tiho; i nasmejala bi se da je njeno otupelo pa razbuktalo telo moglo disati.
     On ispusti neki čudan zvuk, koji takođe nije bio pravi smeh. "A na šta ja ličim, dakle? Na onog jadnika i bednika koji je proveo poslednjih nekoliko dana piljeći u tebe preko punih dvorana, i koji se plašio da kaže išta više osim "Dobar dan, Thalaso"? Na Gundalinua vrhovnog sudiju, koji više nije Karemovac ali nije ni Tijamatovac, ni riba ni ptica...? Ili na čoveka koji je proveo dvanaest godina života sanjajući o tebi, koji je otišao na kraj sveta za tebe, koji se rvao sa prostor-vremenom i izborio nerešen rezultat, samo da bi opet mogao da te drži u naručju...?" Njegov glas je bio pun ushićenja, kao da je nečim posednut; a ona se priseti one druge noći, one festivalske, pre toliko godina, kad joj je govorio reči slične ovima.
     "Da..." reče ona, i tom jednom reči reče mu sve; dade mu odgovor koji je tražio. Podiže ruke i dodirnu svoju sliku dirajući njegovo lice. Opet joj dođe na um da je ovo Noć maski, i vreme Promene...
     "Hoću napolje, odavde", reče on gotovo očajnički. "Idemo negde drugde - održavaju se žurke duž cele Ulice, ima..."
     "Ne", šapnu ona, osećajući pritisak njegovog tela duž svog, divan, nepodnošljiv. "Bolje dođi sa mnom..." Otrgla se i povela ga za ruku, poslednjih nekoliko koraka po sali i zatim stepeništem. Osvrnula se nije, jer je znala da u sve proređenijoj gomili bez lica nema nikoga ko njoj nešto znači, ili ko mari kuda su se njih dvoje zaputili i zašto. On je pošao za njom bez pitanja i bez oklevanja, uz belu kaskadu stepeništa. Pođoše kroz senovite hodnike gornjih nivoa, najzad stigoše do spavaće sobe koja je već predugo bila njena i samo njena.
     Pred vratima je stala, zaustavljajući i njega. Pružila je ruke i skinula mu masku, beskonačno pažljivo; obuzeta potrebom da vidi njegovo lice pre nego što promakne još jedan tren... pre nego što pređu prag i otisnu se u jednu neznanu budućnost. "Ovo je vreme Promene, kad odbacujemo svoje tuge..."
     Njegove ruke su jednako nežno sklonile njenu masku, ostavile je pokraj njegove, udno zida. Stajali su, sad se ne dodirujući, nego samo gledajući jedno drugome u lice. Najzad je on uze u naručje, držeći je kao da je nikad nije ni ispuštao, a ona oseti da on drhti kao što je drhtao one noći, ne od hladnoće nego od grozničave vreline...
     Ušli su u spavaću sobu i ona ga ispusti samo za onaj jedan tren potreban da zatvori vrata, da njih dvoje ostanu izolovani u jednom privatnom prostoru gde širi univerzum nema vlast nad njima. Ali u trenutku kad su se vrata zatvarala za njom, ona oseti da on okleva; da baca pogled ka postelji koju je ona toliko godina delila sa drugim čovekom. "Jesi li sigurna...?" šapnu on. "Luno, jesi li sigurna?" On pogleda nazad, ka njoj. "Jer ovog puta, tako mi bogova, neću odustati od tebe."
     Bacila je pogled ka praznom krevetu i osetila da joj se grlo zatvara. Ali onda opet pogleda njega, i kad vide njegovo lice, sve sumnje i sva žaljenja nestadoše. Zagrli ga, povuče njegovu glavu nadole, i poljubi ga duboko, strasno, sa čežnjom mnogih godina; očiju otvorenih neprestano.
     On je odiže sa tla, pokretom naglim i impulsivnim, i ponese je kroz sobu. Onda je široko, mekano prostranstvo kreveta bilo ispod nje, i ispod njega, jer on je bio pored nje, gladio njenu kosu, milovao njeno lice, njegovi poljupci su bili kao nektar dok je ispijala slatke gutljaje njegove duše.
     Konačno se razdvojiše; ometeni neočekivanim zamršajem srebra i srebra, jer su se bodljikavi kraci njihovih sibilskih znakova našli zapleteni kao zagrljaj trnja. Podigla je ruke i skinula, preko glave, taj lančić. Gundalinu se oslobodio na isti način, i trolisti padoše na pod, još i sad prepleteni. Ali ona je videla tetovirani sibilski znak pod njegovim grlom, isti kao pod njenim: oboje obeleženi.
     Počela je raskopčavati odeždu. Prsti su joj se spoticali o bolnu svest o vremenu: o svemu onome što je proteklo između njihove prve intimne noći i ove sadašnje. Njegove oči bile su joj oči stranca pred kime će uskoro ostaviti svoje telo sasvim nezaštićeno.
     Prekinuo je teturave pokrete njenih rukr, odgurnuo ih nežno u stranu. "Pusti, ja ću..." promuklo ali tiho reče. Legla je, pustila da njeno telo klone, a on je poče, nežno i sa ljubavlju, skidati. Svaki dodir njegovih ruku na njenoj koži bio je vatra i led, i najzad je ležala uz njega tresući se od čežnje, s osećanjem da je i njena duša isto tako svučena gola. Dodirivao je njene grudi, stomak, njenu mekotu... Ona ga uhvati za ruku, pritisnu je jače na sebe.
     Ali on, blagom upornošću, povuče ruku k sebi, uz šapat: "Čekaj..." Onda je gledala kako se on oslobađa odeće, pokretima odjednom oklevajućim i punim treme, kao da se boji da će ona biti razočarana onim što će videti kad joj se on otkrije. Onda stade pred nju, i ona vide kako mu je ubrzano disanje, puls, kakvim je glatkim tankim sjajem znoja prekriven; koliko je bolno željan.
     Pipnula ga je jednom, blago, osetila da se sav ukrutio, čula kako je jeknuo. Potonuo je na postelju pored nje. Poljubila je tetoviranu sliku ispod njegovog vrata, a sve njene suzdržanosti raspršile su se kao dim; poljubila je njegova prsa, osećajući ukus vlage i soli, onda poče ljubiti tamnu, meku liniju koja je vodila dole, a on poče roniti rukama grčevito kroz srebrne talase njene kose. Njegove ruke se onda opet otvoriše, pređoše u slobodan pad, počeše kružiti niz njena leđa, pokretima sve bržim, dok ga je ona gutala gladnim ustima; i dok je on otkrivao svako njeno skriveno mesto, tako da najzad nije imala više nijednu tajnu, nijednu misao, ništa osim čežnje.
     Osetila je da njegove ruke opet idu oko nje, da je podižu blago, tako da je sad legla uz njega, telo uz telo; da on glatko ulazi - između nje, unutar nje, i da se njihova dva zasebna bića spajaju u jedno. Odahnula je kad se počeo kretati u njoj, istim sporim, senzualnim kretnjama njihovog plesa. Ritam vođenja ljubavi bio je kao nemirno more; tonuli su sve dublje u vode osećanja, bez straha, voljni da se udave u dubinama zadovoljstva.
     Kriknula je kad ju je orgazam poneo kao podmorska uzlazna struja; a on je samo zaječao tiho, stresajući se od reakcije. Ali ta uzlazna struja je prošla, a ritam se nastavio, ponovo hvatajući zamah.
     "Bogovi..." promrmljao je Gundalinu, očiju ošamućenih, lica ukočenog od zaprepašćenja. "O, bogovi." I još nešto reče, na sandiju, jedan tok reči melodiozno spojenih, kao da čita molitvu nečemu u sebi. Onda su njegove usne opet bile na njenima, njegove šake na njenim dojkama, on je još bio u njoj, i bio je opet onaj koji se u njoj kreće poput talasa, što je sudbina i odredila da bude; kao što je uvek bio, kao što će uvek biti.
     Sve je to trajalo beskrajno kao more, pa je ona nastavila da tone sve dublje i dublje u vode zlatne i vode crne, sa svakim uzdizanjem i spuštanjem; tako da je najzad shvatila da je večito padala, da je rođena da se utopi u ovim dubinama, i da oživi, i opet se utopi... da je čekala čitav život da ove dubine s nekim podeli, i da bude ispunjena vodama njegovog života; da postane jedno biće, jedna duša, jedno s njegovim umom. Sad je bilo neizvodljivo sakriti ma kakvu, ma kakvu tajnu: njenu ljubav prema njemu... decu već rođenu iz te ljubavi... pa i onu nemoguću tajnu koju ona nikad ne može podeliti ni sa kim, ni kad bi joj čupali jezik iz usta...
     Onda je u prostoru odjeka, prostoru zlatnom i crnom, gde ništa ne postoji izvan okeana njihovih zajedničkih osećaja, dok su se sve fizičke deobe rastapale u tečnoj vrelini strasne želje, ona sanjala da pliva kao meri, deca mora... da oseća kako More senzualno miluje njihova svilena, mrko-žuta tela, da oseća sporu vatru njihove strasti, njihovog kretanja kroz srce tajne mašinerije sibilskog uma, mašinerije koja miruje skrivena daleko ispod ovog mesta gde ona leži prepletena sa svojim dragim; ispod Karbankla, drevnog Grada-na-severu, čiode zabodene u mapu hronosa... Čula je kako meri pevaju, bila je to zatalasana zlatna vizija, videlo se kako njihova pesma donosi ozdravljenje tom tajnom, ranjivom, vitalnom organu koji je njima poveren na čuvanje. Videla je najzad zašto je poruku merske pesme bilo nemoguće rastumačiti... videla je istine koje nisu otkrivene još nikome od vremena merskih kreatora... do danas.
     Uhvaćena egzaltacijom koja ju je ponela daleko iza granica mišljenja i vremena, našla se u zastrašujućoj slobodi. Baš ništa nije bilo skriveno od njenog pogleda, i ništa nedostupno njemu - on je sad mogao biti učesnik u svemu što postoji u njenom telu, u njenoj svesti, u ovom talasavom moru svetlomuzike gde je njihovo spajanje postalo potpuno...
     Onda je i on uvideo istinu, i ta epifanija je postala ekstaza, i oslobodila ga. Energija njegovog oslobođenja krenula je u slapovima nazad kroz matricu njenog tela, udarni talasi svetlosti stvarali su svoje rezonance u svakom nervu, osećala ga je u sebi, njegove usne na svom grlu, njegov neartikulisani krik, njen nepovezani jecaj radosti. Držala ga je, držala, sve dok nije još jednom sa sigurnošću znala tačno mesto svakog atoma u njegovom telu i svom; znala, osim toga, da više nije napravljena od tečne svetlosti.
     Tek posle dugog vremena bila je u stanju opet da govori, tek posle dugog vremena je on pokušao nešto da kaže; tek tad se pojavila, i to u najmanjoj meri, potreba za suvišnostima kao što je zvuk, jer su njihove usne, i njihovi jezici, bili još zauzeti značajnijim zadacima, daha nije bilo za razbacivanje, oboje su se morali čvrsto držati jedno za drugo na dugoj i sve sporijoj spirali njihovog povratka na zemlju.
     "Razumem..." reče on najzad, sa strahopoštovanjem prema nečem odista čudesnom; taj osećaj ispunio je čitavo njegovo biće. A njegovo se lice promenilo, ispunilo se silnom mukom i stravom, jer shvatio je šta zna - zašto je ona bila na sve spremna samo da bi sprečila lov na mere; zašto mu nikad nije rekla celu istinu... zašto ni on, sada, neće moći tu istinu da kaže nikom drugom.
     "Sve će biti dobro", prošaputa on držeći je u naručju. Ali ona mu nije odgovorila, a njeno lice bilo je puno očajanja od trenutka kad je videla njegove oči. Njene ruke stegoše se oko njega. "Ne", prozbori ona tiho, "biće užasno."
     Osetila je da joj on uzvraća pogled, osetila nežni dodir njegove ruke na licu. Ali ono što je rekla, nije osporio.

     Ukres se peo stepeništem iz balske dvorane, prazne, utihle. U svesti je još video karakteristične naplavine preostale posle Noći-pod-maskama: bezbrojne odbačene maske, sa očima praznim i strpljivim, koje su zurile u njega, ostavljene po kapijama i na pragovima kuća. Dok su se vlasnici veselili unutra, one su tako čekale zoru, celom dužinom ulica zasutih otpacima. Noćas je i on masku nosio, onu koju je dobio od Sudbe Rejvenglas. Bila je sva u crvenim i zlatnim nijansama, blistala je kao sunce, vitalna i besna kao oganj... Prvi deo noći proveo je razgovarajući sa svojim ocem, a ostatak lutajući od jedne žurke do druge; ali sa osećajem da je jednako beživotan, jednako šuplje duše, kao ta maska na njegovoj glavi, posle trenutka kad su otac i on rekli zbogom i rastali se.
     Nije se izdvojio da provede noć, pa čak ni jedan jedini sat, ni sa kim, iako je mogućnosti bilo u izobilju; jer, bio je sasvim siguran da Luna provodi noć sama, verna bar slovu, ako ne i duhu, njihovog davnog zaveta. On je pogazio i slovo i duh, mnogo puta, otkad su se ovi stranci vratili, iako se, jednom, pri njihovom odlasku, bio zakleo da to više neće nikako činiti.
     Ali noćas je pričao s ocem o uspomenama, porodičnim i kućnim; podelio je žaljenje i usamljenost čoveka koji već dugo, i predugo, nema ni porodicu ni dom. Otac mu je rekao da planira da podnese ostavku na poslanički položaj kad sledeći put poseti svoju rodnu planetu, zato što je boraveći ovde, u tijamatskom vremenu Promene, uvideo koliko mu je dodijao ovakav život, čiju svrhu sve manje vidi.
     Noseći u sebi reči i tugu svoga oca, lutao je ulicama, onda najzad uvideo da je ovo i za njega vreme Promene, makar samo na rečima; i da je do zore još ostalo dovoljno vremena da legne pored jedine žene koju je ikad stvarno voleo, da joj obeća novi početak.
     Zaputio se hodnikom tiho, ka onoj spavaćoj sobi koja je uvek bila njemu i njegovoj ženi zajednička, do pre nekoliko meseci.
     Stao je, i ostao nepomičan pred zatvorenim vratima. Naslonjene na zid tu su ležale dve maske, nemo svedočanstvo koliko su snovi apsurdni. Ukočeno ih je gledao, dugo. Onda se okrenuo i polako se vratio tim istim hodnikom.









61. TIJAMAT: Karbankl
     B. Z. Gundalinu je zauzeo mesto na tribini, trakama okićenoj, između Vanua i premijera, svestan da su sad svi pogledi upereni u njega - funkcionera koji je poslednji došao i uvukao se na svoje mesto, kao zakasneli đak, iako je trebalo da dođe prvi. Ispod tribina, na brzinu podignutih, čekalo je more, pokriveno plovećim dokovima, a ovi su sada bili toliko načičkani brodovljem pristiglim za Festival da se ono jedva videlo.
     Ali na mestu gde se gat ispod njihove, funkcionerske tribine završavao, jednn traka vode bila je namerno ostavljena prazna, zbog obreda koji će uslediti. Gundalinu je gledao tamno, svetlucavo kretanje vode, osećao da ga ti neumitni ritmovi počinju hipnotisati. Njegov um potonu kao kamen, povučen ka dubinama težinom njegovog novog znanja, neizrecivim teretom one tajne koja leži skrivena dole...
     Prisilio je pogled da se odvoji od vode. Stegnuo je ogradu ispred sebe jače nego što je bilo potrebno, i pogledom potražio onaj prazni prostor koji je razdvajao tribinu s uticajnim strancima od tribine sa najuticajnijim Tijamatovcima: jer Tijamatovci su i sad, kao i uvek, ostali izdvojeni. Sva lica koja je mogao videti na tijamatovskoj strani bila su i sad skrivena maskama, što na strani njegovog naroda nije bilo. Tijamatovci neće skinuti maske sve dok ritual ne bude završen. Dva prava ljudska lica isticala su se u moru tuđinskih oblika - Ukres Svetlohodni i Kraljica, koji su stajali rame uz rame. Nisu se dodirivali, a lica su im bila fiksirana i kruta kao da su maske.
     Upućivao je ka Luni svoju želju da podigne pogled s mora i pogleda ga; najzad se njihovi pogledi sretoše. Video je kako njena poluprovidna bleda koža počinje crveneti; video je i indikativno crvenilo njenih usta, i vrtoglave dubine strasti i skrivenog znanja u njenim očima. Njegova šaka se, bez ikakvog razmišljanja, podiže ka usnama, njegovom takođe demaskiranom licu; i opet pade. Celo njegovo telo još se kretalo kao da je postao mesečar, šokiran saznanjima koja su prodrla u sve nivoe njegove svesti, saznanjima koja su se nastavljala...
     "Bi-Zi..." Vanuova šaka bila je na njegovoj mišici, i drmala ga je, samo malo; on shvati da je Vanu već neko vreme pokušavao da privuče njegovu pažnju, i da mu to nije uspevalo. "Ti si izgleda proveo stvarno žestoku noć", prošaputao je Vanu, u čijim očima se videlo da je dobro raspoložen. "Nikad te ne videh ovakvog."
     "Da", progunđa on, razumevši.
     "A i ja sam se izuzetno zabavio noćas", reče Vanu, čiji osmeh, na tu uspomenu, postade privatan. "Stvarno interesantni običaji, ovde."
     "Jahhh, stvarno", reče prigušeno Sandrini pored njih. "Ali im je varvarski ovo što nas teraju da odmah posle takve noći ustanemo u zoru i stojimo ovde na ovoj vetrušini da gledamo kako bacaju slamnate lutke u more." Svi oko njega već su bili poskidali maske, kao da su smatrali da je za njih blamaža da u službenoj ulozi, na svetlu dana, budu viđeni s nečim takvim na glavi. Gundalinu je svoju masku zaboravio u Palati, zasenjen buđenjem, rastankom od Lune, ludom jurnjavom dole, do vile, da se presvuče i stigne na ovo.
     Opet pogleda preko praznog prostora ka Luni i Ukresu, i opet otkloni pogled od njih, jer se žamor iščekivanja počeo širiti visoko iznad luke, u gomili sveta koja je, zadržana kordonom policije, stajala s obe strane rampe koja je vodila iz grada. Taj zvuk se brzo širio ka njemu, pokrenuo je i one na tribinama, koji počeše da govore između sebe i da pokazuju prstima: uspeli su da uhvate prvu nepotpunu sliku onog radi čega su i došli.
     Drvena kola načinjena u obliku lađe spuštala su se lagano ka luci, okružena letnjacima obučenim u folklornu odeću, obojenu u razne nijanse zelenog i dekorisanu šarama koje su bile izvezene i dopunjene poliranim komadićima školjki. Na glavi ili oko vrata mnogi od njih nosili su vence od cveća; pevali su neku ritmičnu tijamatsku tužbalicu koja je čudno padala na njegov sluh.
     U kolima su kruto uspravno sedela dva putnika sa maskama. Jedna maska bila je ona Lunina od noćas, maska letnje kraljice. Druga je bila masa plamenog bleštavila, gotovo solarnog - Ukresova, shvati on. Kad su se kola dokotrljala bliže, vide i konope kojima su te dve figure bile vezane za sedište.
     Njegov pogled se još jednom usmeri ka ona dva lica na tribinama; uverio se da ono dvoje u kolima nisu stvarna ljudska bića nego samo efigije, lutke koje predstavljaju određene ličnosti. Lunin pogled spoji se s njegovim. Gledala ga je nekoliko sekundi u oči, onda opet pogledala kola i maskirane figure, najzad šakama obuhvatila svoje ruke kao da želi da se uveri da je bezbedna, da je stvarna.
     Ta seoska kola su stala na otvorenom prostoru nadomak mora. Luna pođe sa svog mesta i zaputi se dole na gat, a žamor naroda se utiša. Širom grada druge gomile su gledale vrhunac Svetkovine na ekranima. Gundalinu se pitao koliko među njima ima onih koji fantaziraju da je ovo prava stvar - da će svečani tobože-brod, koji se sputio od kapije Palate sve do ruba mora, sada povući dva stvarna ljudska bića u smrt davljenjem. Onda se zapitao koliko današnjih gledalaca je zapravo i videlo pravo davljenje, prošli put.
     Kad se to poslednji put desilo, on je bio u bolnici, oporavljao se od upale pluća, koja je usledila kao posledica njegovog zlopaćenja među nomadima. Najednom, zureći u ove efigije, on oseti zadovoljstvo što nije bio prisutan tog dana kad je Luna dala naređenje da se Snežna Kraljica baci u more. Zapita se kako se ona morala osećati tada, kad je gledala kako se njena majka, njena ogledalska slika, njena rivalka, davi pred njenim očima. I - kako se oseća sada, čega se sad mora sećati dok predsedava ovoj neškodljivoj imitaciji pravog žrtvovanja, koje bi bilo pravo da on to nije zabranio. Stala je i zagledala se, lica zamrznutog, u maskirane efigije pred kojima se našla.
     Zavrtelo mu se u glavi od naglog talasa saosećanja koji ga je ispunio dok ju je ovakvu gledao. Poželeo je da siđe na gat, da je zagrli, da uzme njen bol u sebe, da je drži i podrži... Nije učinio ništa, samo je stajao nepomično iza ograde ukrašene trakama, živa slika zvanične ispravnosti i ravnodušnosti.
     Luna otrže pogled od efigija, i pogleda, između pripadnika letnjačke počasne garde oko tih kola, na poklone Majci Thalasi: kola su ih bila puna i prepuna. Njen izraz lica se opet promeni. On takođe pogleda tu masu zelenila i svakojakih čudnih rukotvorina koje je narod priložio ili jednostavno nabacao u kola dok su prolazila Ulicom. Njegov pogled pronađe ono što je Luna videla: jednu festivalsku masku, sa licem-ogledalom i ponoćno crnim okvirom - njegovu masku, onu koju je zaboravio u Palati. Lice maske bilo je razlupano, na ogledalu se videlo hiljadu pukotina, kao da je neko hteo da masku prvo razbije pa tek onda pošalje u zaborav na dnu mora...
     Luna pogleda gore, njemu u oči, onda se okrete da osmotri tribinu iza sebe, i svog muža koji je ćutke gledao sve što se dešava. Pognula je glavu, da ne gleda nijednog od njih dvojice, da skupi snagu na taj način što će se okrenuti ka unutra. Uzdigla je ruke prema gomili naroda, prema Majci-koja-je-more, uzdigla je i glas i nastavila, molitvom, svoju ulogu u ritualu.
     Gundalinu duboko udahnu, oslobađajući se stegnutosti u prsima. Slušao je njenu pesmu i gledao u lica iznad Lune - sva pod krinkama, sem jednog. Čista, prozračna lepota njenog glasa koji je ponavljao arhajsku recitaciju ispirala ga je poput morske vode, spirala sa njega prošlost, govorila mu da se od ovog trena sve u njegovom životu menja...

     "Mrzim ovo", reče Arijel tiho, premeštajući se s noge na nogu. Njeno telo, prisiljeno da stoji nepomično, već je postajalo nestrpljivo. "Ponižavajuće je." Digla je šake do maske koja se sva sastojala od boja duge i mora; Sudba ju je napravila za nju. Divna maska, čak je i Rid to rekao, a u tom trenutku bio je bliži divljenju nego što ga je ikad videla, osim kad je govorio o merima. Osećala se lepom, sa tom maskom na sebi; sa njom je blistala na nebrojeno mnogo zabava, padala kroz zadovoljstva noći provedene sa svojim odabranim ljubavnikom... Ali tip ju je napustio u zoru, prisilio je da dođe ovamo sama i da ovu proslavu izdrži bez njega.
     Već uvređena Ridovim odbijanjem da ostane s njom, gledala je strance kako stoje na svojoj tribini prekoputa, kao da su nekakve sudije, svi bez maske; njihova tuđinska lica blenule su u nju radoznalo i zbunjeno. Gledali su njenu majku dok je izvodila taj ritual Promene, kao da su i Luna i sav tijamatski narod nekakve životinje čudnovato obučene u ljudsku odeću, životinje koje imitiraju ljudsko ponašanje.
     Sada je, stojeći tu pod njihovim pogledima, osećala da se lepota njene maske suši i da umire, kao da su njihovi pogledi mraz. Prsti joj se stegoše kao da nešto iznutra pokušava da je prisili da masku skine. Ali onda bi ogoljeno pred njihovim pogledima ostalo njeno sopstveno lice, njene emocije. Opustila je ruke opet niz bokove, baš u trenutku kad je vrhovni sudija pogledao pravo u nju.
     Okrenula je glavu na drugu stranu, da ne bi morala gledati čoveka koji tvrdi da je njen otac. Slušala je kako se uzdižu i kako padaju čudnovati a ipak dobro znani obrasci majčine recitacije, kako ispunjavaju vazduh; razmišljala je kako je bilo kad je njena majka, ranije, izvela isti ovaj obred "za ozbiljno" i udavila njenu pravu baku, onog istog dana kad je njen život započet.
     Pogleda svog pravog oca, čija kosa je blistala kao sunčev izlazak. Stajao je nekako sam, i kao da je blizu, kao da nije na svojoj tribini nego ovde, na njenoj, ali ipak nekako izvan njenog dohvata. Nije gledao u nju, ni u njenu mamu, pa čak ni u strance, nego preko mora. Pozvala ga je glasno, onoliko glasno koliko se usudila, ali on nije reagovao, nije ni na koji način potvrdio da primećuje njeno prisustvo.
     Odjednom je osetila da je oči peku, pa se okrenula da pogleda Merovi, koja je iza nje stajala takođe sama, zato što Tamis nije imao petlju da se danas ovde pojavi. Merovi je svoje tuge sakrila iza maske, takođe dobijene od Sudbe, a njena maska bila je u boji magle, u boji ptičjih krila. Oblici su bili tako prefinjeno ukomponovani da bi neko, ovlaš pogledavši, mogao da pomisli da su jednostavni, ili da je maska industrijski proizvedena.
     Arijel se zapita gde je Tamis. Došao je čas da i ona, bar jednom, u svojoj sadašnjoj izolaciji, oseti razumevanje prema svome bratu i njegovoj tihoj ženi. Pruži ruku nazad, dotače Merovinu šaku, vide da se Merovi iznenađeno trgla. Onda oseti da se Merovini prsti sklapaju oko njenih, na tren, ali sa toplinom.
     "Šta je to po tvom mišljenju ponižavajuće u našem prisustvu ovde, Arijel?" zapita neko iza nje, radoznalo, bez osude.
     Pogledala je preko ramena, prepoznala glas Klaveli, spojila ga sa još jednim maskiranim licem, shvatila da je Merovi došla sa roditeljima.
     "Zbog inozemaca", reče im tiho. "Kako nas gledaju. Postižu da sve što radimo izgleda besmisleno i glupo. Ne veruju ni u šta."
     "Ma veruju oni u sve", reče Danakil Lu ironično. "A to mu dođe jednako loše."
     Odmahnula je glavom nervozno, i osetila da joj se na rame spustio Klavelin laki dodir. "Da li ti veruješ u Majku Thalasu? U ove obrede?" upita Klaveli.
     Arijel se osvrte i diže pogled, zadovoljna što joj maska pokriva lice. Nekoliko trenutaka provede slušajući glas svoje majke kako doziva Thalasu. "Ne verujem da je more nekakvo božanstvo", prošaputa najzad. "Ali to ne veruje ni moja majka, mada bi, po dužnosti, morala verovati."
     "Ali naša verovanja i naši običaji stari su jednako kao karemovski, ako ne i stariji", reče Klaveli. "I jednako verno nas uče našem starom načinu života kao što Karemovce uče njihovi običaji, i uopšte, jednako kao što ma koga uče njegovi običaji. Sve su to samo, kako bi tvoj otac rekao..." Arijel je opet pogleda, sada iznenađeno - "...varijacije na istu temu, svaka varijacija lepa na svoj način uprkos tome što se ne mogu uvek harmonično uklopiti. Kad bi postojala samo jedna pesma, kad bismo u celoj svojoj egzistenciji mogli samo tu jednu pevati, naše življenje bilo bi do ludila dosadno."
     "Ali mnogo, mnogo mirnije", reče Danakil Lu i jednom rukom zagrli svoju ženu.
     "Sve ima cenu", reče Klaveli. "U tome je smisao Promene."
     Arijel opet skrenu pogled od njih, razmišljajući najednom o merima, o misteriji njihovih pesama... o Ridu. Stranac, ali njegova očaranost njenim svetom je strastvena i stvarna; on ju je naveo da sagleda običaje svog naroda, i svoj život, na nove načine, kako ih nikad ranije nije videla. Da je samo ostao s njom, da proslave promene koje je uneo u njen život... da potvrde da je na neki način i ona promenila njegov život. Ostajali su zajedno iz noći u noć; najzad je počela da deli i svoje telo s njim. Ali ni sad nije pristajao da je pusti u svoje srce. Nikad nije dopustio nikakvu stvarnu intimnost između njih dvoje, pa čak ni kad su ležali jedno drugome u zagrljaju.
     Ponekad, dok su vodili ljubav, zadovoljstvo i slatkoća su je ispunjavali toliko da je mislila da će umreti; ponekad je, dok su vodili ljubav, on plakao. Ali uvek je odlazio pre zore, kao i ovog jutra. Svaki put isklizne, kao ljubavna avet zvana sukubus; kao senka, pre nego što se svetlost novog dana pokaže na kraju uličice... Tako ju je danas ostavio da sama dođe ovamo, da sama ovde stoji, da sama sluša prastaro "Pojanje o Promeni". Svud oko nje sad su usamljenost i žaljenje zbog propuštenog, svud saznanja koja ona ne želi prihvatiti, o njenoj očajničkoj strasti prema jednom muškarcu koji je jednako tajnovit i nesaznatljiv kao dubina okeana.
     Neko je zakoračio u prazan prostor neposredno iza nje, izazvavši svojim prolaženjem šuškanje i mrmljanje među ostalim gledaocima. Ona se okrete, naglom živahnošću; nađe da njen brat stoji iza nje, tamo gde mu i jeste mesto, pored Merovi. Zurila je nekoliko trenutaka u njega, pokušavajući da pretvori tu maskiranu figuru u neku drugu. To nije uspela, pa zato okrete pogled opet napred, i u daljinu, preko nepromenljivog mora.

     "Merovi..." šapnuo je Tamis, "treba da razgovaram s tobom. O nama."
     Digla je pogled ka njemu; on je od njenog lica mogao videti samo oči, ništa više. Oči mu rekoše sve što lice nije moglo: nadu/sumnju/muku/ljubav...
     Prišao je, dohvatio je za ruku, a ona je ne izmače. "Volim tebe", reče on, kao da nije svestan drugih maskiranih lica koja su se okretala ka njemu, zatim opet okretala napred; niti glasa svoje majke koja je saopštavala da predaje svoju sliku i sliku svoga družbenika moru u nadležnost. "Sve što jesi, tvoje telo, tvoj um. Hoću s tobom da živim i da imam decu i da ih podižemo zajedno..."
     Njena šaka grčevito se stegla preko njegove. "Vreme je Promene", šapnu ona, jedva čujno. Gledala je dole, gde se svečanost nastavljala; njen šapat kao da je bio odjek nečega, jer narod se oko njih najednom uskomešao, ljudi su se pomicali da bolje vide.
     Okrenuo se tamo i Tamis, jer ga je Merovi povukla. Pogledao je ka mestu gde je njegova majka stajala. Ali ona se već povukla u jednu stranu, a letnjaci su pogurali kola napred i sručili ih u mračnu, hladnu vodu. Glas gomile je zaurlao, svi oko njih sad su klicali, a "brod" se u vodi okretao oko sebe, ponovo i ponovo, ali sve dublje tonući jer su rupe na njegovom dnu davale moru pristup. Tamis je zurio u taj prizor, bolno stišćući Merovinu šaku: efigije koje su simbolisale dva sasvim određena ljudska bića, naime njegove roditelje, nestadoše u zagrljaju boginje mora.
     Odahnuo je kad je "brod" nakrcan ponudama nestao s vidika; jednom rukom je obuhvatio Merovi, gotovo bez razmišljanja. Ona se natisnula uz njega, njeno telo je tragalo za njegovim, njen um je tražio utehu, zaklon od simboličnog umiranja prošlosti, koje se maločas odigralo pred njihovim očima.
     "Sve se menja..." govorio je glas njegove majke, "osim Mora. Dama je naše ponude uzela, vratiće ih devetostruko. Život koji je bio, nema ga više - odbačen nek bude, kao pohabana maska, kao školjka iz koje se izraslo. Radujmo se dakle, i novi početak učinimo..." Pošto nije imala masku koju bi skinula i odbacila, Luna je digla obe ruke, a to je bio signal gomili koja je čekala.
     Tamis posegnu gore i diže masku s lica, oseti prste morskog vetra u kosi, oseti kako mu oni hlade zajapureno lice. I Merovi je digla masku. On pogleda njihove dve maske, dva čudna i najednom bezvidna fantazijska lica koja su sad odozdo zurila u njih: tradicionalne totemske figure, pola ptice pola ribe, nerealne - a ipak nekako pune tajnog značenja. Obe maske padoše zajedno, jer su ih i njena i njegova ruka ispustile, a on diže pogled ka Merovinom licu. Osmehnula mu se, i Tamis oseti kako se toplina širi kroz celo njegovo telo.
     Svud oko njih padale su i druge maske, otkrivajući Klaveli i Danakila Lua, Sudbu, Tor - omogućavajući mu da vidi kakva oslobođenost sada obasjava lica ovih ljudi koje poznaje i voli i opet oseća da je s njima ujedinjen, da su oni i on jedno. Tada uvide, jasnije nego ikad ranije, zašto je Promena potrebna; i zašto čak i ova imitacija pravog rituala može tako duboko uticati na toliko mnoštvo.
     Njegova sestra se okrenula na mestu gde je stajala, sama. Bacila je masku i jednovremeno pogledala gore. Videla je da on stoji pored Merovi, i lice joj je u jednom trenutku bilo zagonetno, a onda im se, naglo kao sunčan zrak, osmehnula. Tamis joj neodlučno uzvrati osmehom. Arijel, bez reči, pogleda sad na sasvim drugu stranu, ka mestu gde je na tribinama stajao njihov otac.
     Tamis takođe pogleda tamo, i na svoje iznenađenje vide da je mesto njihovog oca prazno. Pogleda dole, na gat, gde je njihova majka još stajala. Otac nije bio ni tamo. Majka je stajala okrenuta na drugu stranu, ne ka svom narodu. Gledala je gore, u zaneto lice karemovskog predsednika Vrhovnog suda, a bezumna dreka rulje se nastavljala.









62. TIJAMAT: Karbankl
     "E ovog puta nisu stigli prvi, sve im bogove...!" Poručnik po imenu Eršad ušao je krupnim koracima u konferencijsku salu, zadovoljno isceren, i salutirao. Na sebi je još imao termalno vodonepropusno odelo - zarad efekta, pretpostavio je Gundalinu kiselo - a u jednoj ruci u rukavici držao je tešku, dobro zatvorenu četvrtastu kantu. Spustio ju je na konferencijski sto tako da je čujno bupnula, a članovi hegemonijske vlade počeše kuckati po stolu u znak odobravanja. Gundalinuove ruke ostadoše nepomične. Na Ešradovom hermetičnom odelu videle su se braonkastocrvene mrlje, na kanti takođe. Osušena krv. Merska krv. "Nije ovo sve, doneli smo još", reče Eršad i prekrsti ruke na grudima. "Poslali smo pravo u pogon za preradu. Osim toga, uspelo nam je, još jednom, da pohapsimo te bogomproklete letnjačke disidente i da konfiskujemo njihovu opremu. Ovog puta čak nisu stigli ni da nam pokvare posao."
     "Dobar rad, Eršade", reče Vanu konačno, jer Gundalinuovo ćutanje već je postajalo neugodno. Eršad klimnu glavom i opet se osmehnu.
     "Šta ste uradili s tim letnjacima?" upita Geja Džeruša Pala-Tion, sa oštrinom u glasu, gledajući u posudu na stolu.
     "U pritvoru su, gospođo", reče on. "A dvojica su u bolnici. Opirali se hapšenju." Njegova usta se ironično uvrnuše.
     Pala-Tion je zadržala neutralan izraz lica, ali Gundalinu oseti da se njegovo lice steže, jer video je diskretne znake zadovoljstva koji su se širili preko drugih lica u sali. Džeruša ustade, gledajući u Vanua. "Srediću da budu predati lokalnim vlastima", reče ona i pođe ka vratima pre nego što je Vanu imao vremena da se tome usprotivi; pre nego što je iko mogao videti tvrde linije bola za koje je Gundalinu znao da se već stvaraju na njenom licu.
     Njen izlazak gledao je i Eršad, čije se lice smračivalo.
     "Sudijo..." reče Vanu okrećući se u fotelji, da pogleda Gundalinua oči u oči. "Ti ljudi ometaju svaki naš pokušaj lova, sprečavaju naše aktivnosti, a pri tome koriste usavršenu opremu. Međutim, lokalna policija ih odmah pušta na slobodu. Zar ne postoji neki način da mi valjano ovladamo tom situacijom?" Formulisao je to kao pitanje, ali Gundalinu je čuo neizgovoreni zahtev.
     "Ne možemo pokrenuti postupak protiv njih po našem zakonu, osim ako ne izvrše neposredni fizički napad na nekoga od naših", odgovori on, još namršten. "Osim toga, nijednim zakonom nije zabranjeno da oni na svojim ribarskim brodicama upotrebljavaju našu tehnologiju."
     "Možda bi trebalo da sledeći put nekoliko njih jednostavno njih preko ograde i pustimo ih da plivaju kući, gospodine", reče Eršad. "To bi trebalo da ih obeshrabri."
     "Onda bi ti kršio tijamatski zakon, Eršade", reče Gundalinu suvo. "A i naš. Nosi tu kantu odavde i vidi da se s njom postupi kako treba."
     "Da, ser." Eršad opet pozdravi salutiranjem, i ode.
     "Pa možda bi valjalo da razmislimo o mogućnosti da donesemo neke nove zakone", reče Vanu nestrpljivo. "Treba nam zakon po kome bi ometanje lova na mere bilo izjednačeno s ometanjem policijske akcije..." Žamor saglasnosti počeo se širiti oko stola.
     "Ovaj svet poseduje samo jednu robu zbog koje je vredan hegemonijskog truda, a mi još imamo muka da je proizvedemo", reče Tilhone. "Koordinatori opet postaju nestrpljivi, a mi svi znamo šta to znači. Moramo ili da proizvodimo, ili ćemo biti..."
     "Znam." Gundalinu ga je presekao oštro, znajući da je istina ono što je Vanu rekao. Znajući, istovremeno, da svaka posuda prolivene krvi od koje se pravi "voda života" ne samo što sve više primiče ekstinkciju mera, nego i uništenje same sibilske mreže... A on im to kazati ne može. Ne može. Ne može. "Znam da je to vitalno pitanje. Posvetiću mu svoju punu pažnju. A sada, sadhanu, zaključujem ovaj sastanak. Bio je ovo još jedan vrlo dug dan." Digao se odlučno na noge, maltene kao da hoće da spreči ma kakav pokušaj dalje diskusije.
     Vanu je krenuo naporedo s njim, kroz gužvu u hodnicima vladinog kompleksa zgrada, kroz beskrajno more plavih uniformi i inoplanetnih lica. Ni Vanu, ni Gundalinu nisu ništa progovarali sve dok nisu izašli na uličicu i stali tamo, na neutralan teren.
     "Nadam se da ćeš još razmisliti o ovoj materiji, Bi-Zi", reče Vanu napokon, pogledom pretražujući Gundalinuovo lice.
     Gundalinu skloni pogled, poče proučavati proticanja ljudskih tela uličicom. "Hoću, En-Ar." Kao da bih mogao sada misliti, bilo noću bilo danju, o ma čemu drugom. "Ali ne mogu ti ništa obećati. Za ovu stvar nema lakih odgovora."
     Vanu uzdahnu. "Znam ja da ćeš ti učiniti kako je najbolje", reče. Jasno se videlo da u to uopšte nije siguran.
     "Da." Gundalinu klimnu glavom, bar jednom sasvim pouzdan u svom odgovoru. "To hoću."
     "Dolaziš s nama kod Kartografa večeras?" reče Vanu, pokazujući klimanjem glave ka Tilhoneu i Sandriniju, koji su upravo izlazili iz zgrade iza njih. "Biće sastanak celog članstva, a stigli su i neki novi rekreativni interaktivni programi, kol'ko čujem..." Položio je šaku Gundalinuu na rame, pokretom umirivanja, kao da pokušava da premosti jaz njihovih zategnutih međusobnih odnosa.
     Gundalinu se kolebao; onda odmahnu glavom i pogleda u zemlju. "Ne večeras, En-Ar. Idem pravo kući. Moram da pročitam neke izveštaje koji su se nagomilali, a osim toga nameravam rano na spavanje."
     "Šta, opet? 'Rano na spavanje' postaje tvoja navika. A meni se baš čini da posle toga, ujutro, izgledaš veoma iscrpljen..." Osmehnuo se kao znalac. "Da l' se još viđaš s onom cicom koju si sreo u Noći-pod-maskama?"
     Gundalinu oseti da crveni. Bilo mu je jasno da se time odaje. "Pa", reče tiho, "bojim se da si me ukebao, En-Ar." Osmehnuo se i on, ali je gledao i sad na drugu stranu. Šake zabi duboko u džepove, koji su bili prazni.
     Vanu se hehetavo nasmeja. "Oče svih mojih dedova!" uskliknu on. "Sigurno je prava čarobnica kad se zbog nje vrhovni sudija rumeni kao đačić."
     Gundalinu s olakšanjem pogleda ka policajki po imenu Kitaro koja im je prilazila noseći kacigu pod miškom. "Gospodine. Sudijo Gundalinu", reče ona. Salutirala im je, osmehujući se. Njen pogled zadržao se na Gundalinuu malčice duže nego što je bilo potrebno; on joj uzvrati pogledom malo iznenađenim.
     "Dolaziš u mesni odbor večeras, Kitaro?" upita Vanu. Tilhone i Sandrini su im već prišli, i stali uz njega.
     Pogledala ga je i odmahnula glavom odrečno. "Ne večeras, komandante. Bio je dug dan. Mislila sam da možda odem u krevet ranije, gospodine."
     Vanu slegnu ramenima. "Pa, svakako, svakako, ispavaj se."
     Nasmejala se; bio je to zvuk čudnovato devojački. "E, nisam rekla 'na spavanje'..." Zabacila je glavu, i njene tamne kovrdže su zasijale pod veštačkom svetlošću. Pogledala je Gundalinua, pa otklonila pogled, još i sad se osmehujući.
     Vanu uzvi jednu obrvu. Bilo mu je malo nelagodno zbog ove njene netehovske otvorenosti. Pogled zaustavi između nje i Gundalinua, a na licu mu se pojavi osmeh zadovoljstva. "Hajd' onda lepo provedite noć, oboje. Sadhanu, idemo mi, da ih ne ometamo u planovima." To govoreći klimnu glavom Sandriniju i Tilhoneu, a zatim njih trojica pođoše uličicom da bi našli neki prevoz.
     Gundalinu stidljivo progunđa "laku noć", neodređeno zbunjen, i poče se udaljavati od Kitaro, ka početku uličice. Međutim, ona uhvati korak s njim, prividno nemarno. "Da te ispratim do kuće, sudijo?"
     Pogledao ju je; njegova radoznalost i iznenađenje postajali su sve dublji, kao i njegov osećaj da mu Kitaro smeta. "Neka, hvala. Nema nešto mnogo da se ide, a i nije ti usput, rekao bih. Ne želim da zbog mene kasniš..."
     "Jeste mi usput, sudijo", reče ona sa blagim insistiranjem. "Moram da svratim na pijacu." Prođoše pored Vanua, Tilhonea i Sandrinija koji su na uglu čekali tramvaj. Gundalinu zaokrete uzbrdo, Ulicom, a ona uz njega; osećao je da ih pogledi one trojice prate, i da su to pogledi nagađanja. "Glavni inspektor kaže da želi da bude siguran da tvoje dupe uvek neko pokriva, sudijo", reče Kitaro i pogleda, u hodu, preko ramena, glumeći da razgleda jedan izlog. "Osim toga, ljudi vole da pričaju."
     "A-ha", reče on poluglasno. Najzad je počinjao shvatati. Osmatrao je kapije i izloge na svojoj strani Ulice. "U tom slučaju, zahvalan sam. Ne-dajte-bogovi da jedan predsednik Vrhovnog suda ikad bude viđen s golim dupetom, kao neko normalno ljudsko biće." Pogledao ju je, umorno se smešeći.
     "Tako je, ser", reče ona.
     Išli su uz Ulicu zajedno, izmenjivali zaboravljive beznačajnosti o državnim poslovima. Ako je čula išta o novom, uspešno izvedenom lovu na mere, nije ga pomenula. On nije zatražio njeno mišljenje o tome. I posle toliko vremena nije znao gotovo ništa o njoj, osim da je sibila i da K. R. Aspundh ima poverenja u nju. Netehovka; izvan kuće Kartografa ne druži se s onim ljudima koje Gundalinu najčešće viđa. Pojma nije imao šta ona radi kad nije na dužnosti, niti kakva su njena interesovanja.
     Nije čak znao sigurno ni na kom nivou ona funkcioniše u Kartografima, mada je bilo jasno da je to neki nivo daleko viši nego što je većina njenih drugara mogla i naslutiti. Ona mu je donela informacije o Ridu Kulervu; ona mu je pomogla da reši i neke druge, ne toliko krucijalne probleme, a njena pomoć svaki put je bila tako neupadljiva da Gundalinu tek sad poče uviđati koliko često se Kitaro našla pri ruci kad je njemu zatrebala neka usluga. Ali sve to nije ništa govorilo o njenom eventualnom viđenju merskog pitanja. A on nije imao snage, bar ne večeras, da ispituje šta ona misli o tome.
     Umesto toga, upita je: "Da li je bilo ikakve sreće u aranžiranju sastanka s našim eluzivnim prijateljem, Majstorom?" Misleći o Ridu Kulervu - tema za koju nije imao nimalo vremena, poslednjih nekoliko nedelja - on odjednom uvide nešto drugo: taj Kulervo je Vanamoinen. A Vanamoinen je napravio sibilsku mrežu... koja sad propada. To nije mogla biti koincidencija, moralo je imati neki smisao. Ali samo Kulervo bi mu mogao reći koji.
     Kitaro odmahnu glavom. "Bili smo ovako blizu..." podigla je šaku, "ali nikako da uvrebamo pravi trenutak. Nije toliko teško tog čoveka naći, nego je stvar u tome što on pripada Izvoru. Jaakola ima oči ušivene unutar džepova Rida Kulerva. Izvući Rida iz optike Bratstva, za period dovoljno dug da ti s njim porazgovaraš smisleno, gotovo je nemoguće."
     "Gotovo...?" upita on.
     Digla je pogled ka njemu i osmehnula se. "Ono što je teško, mi uradimo odmah. Ono što je nemoguće, zadrži nas samo malo duže."
     Osmehnuo se i on, ali je njegov osmeh brzo posustao i iščezao. "Taj susret se mora dogoditi, Kitaro. Mogao bi biti od životnog značaja za sve nas."
     "Razumem", reče ona.
     Priželjkujući da je to istina, on, ćutke, nastavi pešačenje.
     "Laku noć, Kitaro", reče joj najzad, kad su stigli do ulaznih vrata njegove kuće. Oklevao je nelagodno, pitajući se da li ona očekuje da je on pozove unutra. Nebo bejaše mrko, onostran kraja uličice; do ovog trenutka nije shvatio da je veče već toliko odmaklo.
     Ali ona je samo pritisnula pesnicu na prsa u znak pozdrava, sa osmehom koji očas pobeže. "Laka ti noć, sudijo", reče ona, okrete se i pođe nazad, tihom uličicom.
     Gledao ju je sve dok nije nestala s vidika, a onda je zakoračio u senke i pritisnuo prste na identifikacijski "ključ" ugrađen u njegova ulazna vrata. Ona se otvoriše nečujno, propuštajući ga u njegov dom, njegovo pribežište. Jednako tiho se i zatvoriše. Povukao je nadole mehanizam koji je zatvarao prednji deo njegove uniforme; odahnuo.
     "Bi-Zi...?" Iskoračila je iz sjaja bočne sobe, lampom osvetljene, u još mračni ulazni hodnik. Video ju je oivičenu svetlošću, sa kosom srebrnom, licem napola u senci a napola vidljivim.
     "Luno." Osetio je u prsima oslobađanje od one napetosti koja je bila jednim delom iščekivanje a drugim delom strah od razočarenja. Pođe ka njoj. "Izvini što kasnim... Sastanak je potrajao duže..."
     "Dogodio se uspešan lov na mere", reče ona, stojeći još nepomično.
     Stao je i on, zato što ona nije načinila nijednu kretnju da mu priđe. "Da", reče. Grlo mu se zatvaralo oko te jedne reči. "Mora biti da su promenili šifru za određivanje rasporeda. Ja..."
     Okrenula mu je leđa, zažmurila, pritisnula čelo na ragastov vrata, mrmljajući nešto što on nije mogao u celosti čuti. "...kasapi tuđi..." Dižući glavu, zagledala se u njega besno.
     "Nek ide sve do vraga!" reče on. Eksplozija gneva u njemu nije bila usmerena ka njoj - nego ka svemu, ka ničemu, ka njemu samom; jer, on je vrhovni sudija a ipak je isto kao i ona nemoćan da zaustavi ovo što se dešava... a ona je kraljica. "Nemoguće je - to je jedno ludilo!"
     Krenula je ka njemu, ovog puta prelazeći taj prostor između njih, i dok je širila ruke on vide patnju i bespomoćnu čežnju u njenim očima.
     Uzeo ju je u naručje, pritisnuo čvrsto uza se, osetio grubu ručno izrađenu tkaninu od biljnih vlakana i vune, osetio i popustljivu toplinu njenog tela, mekotu njene kože. Poljubio je njena gladna usta, pustio da se sva raspomamljena energija u njemu transformiše u potrebu. Nikad ni zamišljao nije da može išta osećati ovako silno - niti da takva osećanja uopšte postoje. Sad dopusti da se njegova telesna želja rasplamsa, da ga očisti od svake dužnosti, krivice, pamćenja, da se celokupnost prostor-vremena usredsredi u ovu jednu tačku, u ovo krhko sklonište, ovo skrovište od sudbine. "O, bogovi..." reče on, "hoću te odmah sad..."
     Njeno telo mu dade odgovor toplim mekim usnama koje ućutkaše njegove. Bez ijedne reči povela ga je prema stepeništu koje je vodilo ka njegovoj spavaćoj sobi.









63. TIJAMAT: Južna obala
     "Eh, pogledaj koliko ih je!" reče Arijel dižući ruke i zaklanjajući šakom oči od sunčevog sjaja koji je odbleskivao sa mokrog peska. Plaža celom dužinom obale, između dva mesta gde su brda zagazila u more, bila je oko kilometar i po duga. Bila je to jedna od retkih savršenih traka finog peska; pod njenim bosim nogama mekanog poput somota. Sad je bila sva pokrivena pomičnom masom mera; tu se našla ne samo jedna kolonija, nego nekoliko njih, na istoj teritoriji. Služila im je samo kao privremeno odmorište, jer su svi krenuli na neočekivano i nerazumljivo putovanje. "Šta rade svi oni, ovde? Kud su to pošli?"
     Svilena se odmarala pored nje na plaži; telo mlade merkinje naslonilo se na njenu nogu, snagom taman dovoljnom da ostvari prijatan dodir a da Arijel zbog toga ne posrne. Našli su ovo mesto pomoću radio-signalizatora koji je merkinja nosila kao minđušu; dobila ga je od Džeruše i Miroea kad je bila majušna. Sada ih je tim malim aparatom dovela na ovaj neočekivani sastanak na plaži. Kad su se pojavili, Svilena ih je pozdravila oduševljeno, očito srećna što ih vidi. Izgledala je zadovoljno, sada, u njihovom društvu; ali nešto neodredljivo u njenom držanju govorilo je Arijeli da ipak nije zadovoljna.
     "Migriraju na sever", reče Rid zabacujući kapuljaču svoje parka-jakne. "Svi meri. Ne znam zašto, ali krenuli su." On u parki, a ona samo u pantalonama i tankoj košulji, sa podvrnutim rukavima i nogavicama; Rid se pri svakom izlasku iz grada oblačio kao da je sredina zime, bez obzira koliko je topao dan stvarno bio. Pogleda merkinju pored Arijel i nasmeši se maltene protiv svoje volje, čujući da je započela jednu upitnu seriju cvrkuta i zvižduka.
     Svilena je naklonila glavu na jednu stranu i onda se najednom bacila napred. Tupnula ga je glavom u stomak, i Rid sede, humnuvši iznenađeno, u pesak. Poče se smejati; diže se na noge, trljajući svoj povređeni ponos. "E jebi ga. Izgleda da ovo maločas ipak nije bilo pitanje."
     Arijel ga pogleda blago zapanjeno. Još nikad nije čula da se Rid smeje tako, lako i slobodno; pade joj na um da ona vrlo retko čuje od njega ma kakav smeh. "Promašio si tonalitet", reče ona. On slegnu ramenima, onda pruži ruku ka njoj kao da kaže: izvoli ti.
     Arijel ponovi taj sled zvukova, pomno motreći kako Svilena reaguje. Merkinja je ritmično klimala glavom, a onda odgovorila jednim periodom svog tonalnog merskog govora. Arijel se namrštila, ponavljajući sada te zvuke u glavi, razdvajajući ih u razumljive delove. "Jedno prisustvo...", poče ona prevoditi polako, "i jedna potreba..."
     "Postoji", reče Rid tiho. Opet se nasmeja. "Postoji zato što postoji...?"
     Iscerila se i lupila ga pesnicom u rame. "Ti..." Zaćutala je jer Svilena joj je upala u reč novim nizom tonova. "Ovo je bila merska pesma", reče ona, gledajući nazad, ka Ridu, videći prepoznavanje u njegovim očima. "Šta misliš, da li bi mogla biti o nekom... kao... njihovom okupljanju, gde razmenjuju pesme?"
     "Jjjjjest", reče on. Čučnuo je i pogledao merkinju licem u lice. "To bi moglo biti to... imam osećaj da si dobro protumačila." Svilena ga je sad malo dotakla usnama, kao da hoće da mu uputi jedno kratko izvinjenje; a Rid zagnjuri lice u toplo, gusto krzno njenog vrata. Svilena mu je tu intimnost dozvolila, čak je i našušurila krzno u znak neizgovorene simpatije.
     Arijel se osmehnula pomišljajući da bi sad bila ljubomorna da nije svesna da ni ona sama, ljudsko biće, ne može odoleti privlačnosti ovog Rida Kuleva Kulerva. On je opet seo u pesak, obujmio rukama kolena, i počeo gledati mere u pokretu na peščanom prostranstvu. Lice mu je bilo sasvim zaneto. Ona opet požele da Rid pođe s njom u more, da roni i pliva sa merima. More je njihov svet; nikad ne boraviti tamo sa njima znači promašiti pravu, duboku divotu njihovog postojanja. Ali Rid je taj njen zahtev svaki put odbio, oštro, bez objašnjenja. Pretpostavljala je da se nagutao straha kad je bio onako uklešten među stenama u vodi.
     "Šta misliš, koliko će daleko da idu? Da li im je ovo zborno mesto?" Pogledala je i ona niz plažu.
     Odmahnuo je glavom. "Idu u Karbić."
     "U Karbankl?" reče ona i pogleda dole, ka njemu. "Zašto?"
     Njegovo lice se naoblači. "Ne znam." Diže punu šaku peska i pusti ga da mu curi kroz prste. "Ne znam..."
     "E sisa ti Daminih!" reče ona zapanjeno-ogorčeno. Razdražljivim pokretom otera neke prolećne mušice koje su joj počele zujati oko uva. "Kako to ti znaš pojedine takve stvari? Zašto ih znaš? Pokupiš nešto, tek tako, iz vazduha, kao da slušaš radio, a posle ispadne da si pogodio! Ne mogu da te podnesem..."
     "Lažljivice", reče on. Onda je iznenadi - on, ljubitelj mera, čovek koji je samo izvan grada izgledao sasvim realan - novim širokim osmehom. On je dohvati obema rukama iza kolena, povuče, i ona se sruči, smejući se, na pesak pored njega. "Ne možeš ti bez mene, sama si mi to rekla."
     Pokuša da je poljubi; ali ga ona neočekivano odgurnu i pogleda, žmirkajući, ka moru. "Čekaj. Stani malo. Daj mi te tvoje uveličavajuće... goglice, Ride." Sama mu svuče ta daljinska sočiva sa glave i namesti ih sebi na lice. Ustade i poče pretraživati horizont.
     "Šta je?" Ustao je i on, pored nje.
     "Ima nešto, tamo..." Žurno se ispentrala na obližnju stenu, ispravila se visoko iznad njega, zagledala ka moru. Sočivima je naredila maksimalno uvećanje slike. "Brodovi! To je lov na mere - vidiš li ih? Idu ovamo." Osetila je hladnoću u stomaku.
     Rid opsova. "Da li love mere, ili nas dvoje?" reče on. Osetila je da se i Rid penje na stenu, ali nije mogla odvojiti pogled od prizora koji je, uokviren, stizao iz tog aparata, pred njene oči. "Da", reče ona najzad.
     Popevši se do nje, uzeo joj je sočiva i vratio ih sebi na glavu. Izgledala su kao varilačke ili skijaške naočari zaštićene sa svake strane. "Da l' nešto leti tamo...?"
     Ona poče žmirkati ka suncu, zaklanjajući oči šakama. "Ne. Oni love samo brodovljem. Lebdilice izgledaju suviše tuđinski pa zato ponekad uznemire mere." I bez sočiva, jasno je videla brodove, sad kad je znala. Jedan zahtev, ili pitanje, merskim tonovima otpevan, stiže do nje; Arijel spusti pogled i vide da Svilena odozdo zuri radoznalo u nju. "Riiide!" reče ona, dohvati ga za mišicu ruke i prodrma ga. "Dolaze! Šta ćemo da učinimo?"
     On je pogleda, vraćajući gogl-sočiva na gornji deo čela. "Pa zapalićemo odavde kao ludi. Ako nas uhvate da smo na nečijoj teritoriji bez dozvole vlasnika, bićemo u govnima do guše."
     "Ne mogu oni nama ništa", reče ona iznenađeno i ljutito. "Moja keva 'e Kraljica."
     "Moja nije", reče Rid. "Moje dupe će da šutnu sa ove planete."
     "Ali ti radiš za moju kevu. Ona će..."
     "Ajde ne raspravljaj se, ej!" Uhvatio ju je za ruku i povukao, da siđe.
     Otrgla se. "Ride, ubiće mi Svilenu!" Iako je lov na njih opet krenuo, meri su nastavili da žive kao da se ne moraju ničeg na svetu plašiti. Rid joj je rekao da je to zato što im je životni vek toliko dug: ne osećaju da ma zbog čega treba da žure pa zato nemaju ni strah od smrti, ni želju da se takmiče, ni potrebu za onom vrstom materijalne kulture koju su ljudi gonjeni da stvaraju da bi ostavili trag svoje kratkotrajne egzistencije. Nisu imali čak ni rečnik koji bi bio potreban da sada upozore jedni druge na smrtnu opasnost u kojoj su se našli. "Damine ti oči", povika ona, "pobiće ih sve!"
     Rid pogleda duž plaže. Usta mu se povukoše nazad, čineći grimasu. "Koje sranje", reče on, i steže pesnice. "Koje sranje! Onda hajde, pomozi mi!" Brzo siđe sa stene, a ona pođe za njim, i pri tome dobro ogreba kožu na jednom mestu. On zavuče ruke u ranac, izvadi nešto. Poče programirati tu spravu.
     "Šta...?" jeknu ona.
     "Sonik-sirena. Da ih upaničimo, da pobegnu u more. To rade i lovci, ali meri će pobeći ako mi to uradimo prvi. Samo, nije dovoljno jaka za toliko mnoštvo njih." Zamahnuo je i hitnuo sirenu svom snagom u daljinu, u masu merskih tela. Meri počeše da se pomeraju i da kriče, žaleći se na dejstvo sonika.
     "Svilena!" povika Arijel, zatim pozva merkinju i onim zvižducima i cvrkutima kojima bi merska majka pozivala svoje dete. Potrča ka Svilenoj, mašući rukama, praveći grozne izraze lica, pokušavajući na svaki mogući način da prenese svoju rastuću paniku na Svilenu. Iza nje Rid povika, vrlo jakim glasom, nešto na merskom jeziku, ali ona nije mogla razumeti značenje toga. Svilena se trže i stade, zagleda se netremice u njih. Onda se naglo okrete i odšljapa niz pesak, prema vodi. Rid je nastavio da viče i da se zaleće na mere. Njegovo nenormalno ponašanje uticalo je da meri počnu, bezvoljno, da se tiskaju ka moru.
     Arijel diže pogled sa sve brojnijih žutosmeđih tela koja su nestajala u moru. "Nešto se dešava..." Pokazala je prstom ka obzorju, pokušavajući da jasnije vidi. Rid namače sočiva opet na oči, i stade, da bi gledao. Nasmeja se jednom, trijumfalno. "Dama je čula tvoje molitve", prozbori on skidajući goglice opet, i dodajući ih njoj. "Stigli su letnjaci."
     Dočepala je sočiva, i zagledala se kroz njih; krv u njoj poče pevati. Nekoliko letnjačkih ribarskih brodica preseklo je put većoj floti, tuđinskoj. Još su bili tako daleko da ona nije mogla jasno videti događaje, ali je znala da Kapela Dobraventura vodi svoj sveti rat, za koji ima podršku njene majke, bez čega ne bi bio moguć. Oseti da je naglo ispunjenjava ponos i svrha, kao da gleda kroz majčine oči; uvide, najednom, da postoji nešto što je njima dvema zajedničko, nešto mnogo važnije od puke fizičke sličnosti.
     Rid prodrma njenu ruku, ćutke zahtevajući da mu se sočiva vrate. Dala mu ih je, gotovo krešteći od radosti. "Zaustaviće oni to", reče. "Već su uspevali, ranije. Moja majka ih štiti od tuđina..."
     Rid opsova, žestoko i opako. "Ne! Ne, prokleti...!"
     "Šta? Šta?" reče ona, naprežući se da vidi.
     "Govna plava! Naleteli su pramcem na jednu brodicu. Sad im se iskrcavaju na palubu... Bogovi, nabiše se i u drugu. Eno, provaljena je..."
     "Ne! Damo Thalaso, i svi bogovi..." Arijel se okrete, opet pogleda očajno duž plaže. Onda čučnu i poče sakupljati kamenje, pa sa punim naručjem potrča među mere koji nisu ništa razumeli. Gađala ih je kamenjem, dernjala se na njih.
     "Arijel!" pozva je Rid. "Vraćaj se u letilicu! 'Ajmo!" Potrča za njom.
     "Ne!" vrištala je ona. "Ja ih ne ostavljam!"
     "A-ma slušaj me, đavoli te nosili!" Uhvatio ju je i jednim trzajem zaustavio. "Rekla si da bi lebdilica mogla da poplaši mere. Imamo je; 'aj' je upotrebimo, tako ti bogova! Hajd..."
     Klimnula je glavom i okrenula se, ne buneći se više; potrčala ka liticama i njihovoj letilici.
     Rid se bacio u pilotsko sedište, jedva sačekao da ona zatvori vrata, istog trena ih zabravio. Arijel se sručila na sedište pored njega, osetila zaštitna polja koja su se automatski stegla oko nje. Lebdilica se strmo otrgla od tla, zatim sjurila preko ruba litice, dole, i zahujala tik iznad glava zapanjenih mera. Dizali su poglede, a njihovi dugi, elegantni vratovi istezali su se gotovo komično dok je Rid nadletao plažu tako nisko. Onda su, već iznervirani dejstvom sonika, stvarno krenuli. Arijel je gledala tamnu zatalasanu masu njihovih tela kako teče u more kao bujica. Rid je doleteo do kraja plaže i zaokrenuo oštro, pa ponovo pojurio tik iznad njihovih glava. Dernjao se: bio je to divlji krik olakšanja, zbog prizora mera koji najzad reaguju.
     Nešto udari u bok lebdilice, nešto kao nevidljiva pesnica. Vozilo se zanjiha i poče mučno tonuti, pa ipak, trenutak pre nego što bi palo na plažu, nađe novu stabilnost. Alarmi su pevali.
     "Pucaju na nas, kopilani!" Rid naredi vozilu uspon, i ono se odbaci ka visinama; oboje su osetili da im stomak "pada" od tako nagle promene inercije. Arijel se zgurila u sedištu, utisnuta u njega akceleracijom. Odjednom ni s jedne strane nije mogla videti ništa osim nebesa.
     "Mora bežimo", reče Rid, sada je gledajući. Videla je bol u njegovim očima. "Nenaoružani smo i neoklopljeni. Ono je bio hitac upozorenja; ako nas plavonje pičnu još jednom, bićemo gomila otpadnog metala. Učinili smo sve što smo mogli, većina mera će pobeći..." Pošto nije odgovorila, ponovio je: "Da li mi veruješ?"
     Klimnula je glavom, sklopila oči; videla krvavu crvenilo svojih očnih kapaka prosijanih suncem. Najzad opet otvori oči, napuni ih plavim i belim. "Hvala ti", šapnu.
     "Ne zahvaljuj mi." On namršteno pogleda u nebo. "Jebi ga... Ovo neće biti kraj problema, za nas. Ako su nas pogodili, znači da su prvo očitali poziciju naše lebdilice. Moći će da nas prate sve do grada."
     "Lebdilica pripada mojoj kevi", reče Arijel, osećajući kako spor, hladan osmeh puzi preko njenog lica. "Dobila ju je na poklon... od vrhovnog sudije." Okrete glavu da pogleda Rida. "Niko ne zna da si ti bio ovde sa mnom. Niko i ne mora znati. Nećeš imati nikakvih problema. A ako glavna inspektorka poželi da me saslušava..." Ona opet pogleda pravo napred. "...Neće joj se dopasti odgovori."









64. TIJAMAT: Karbankl
     Gundalinu se nemirno ushodao po tihom, ograničenom prostoru dnevne sobe u svojoj vili u gradu: nije više mogao sedeti. Muzika koju je naručio nije se uklopila u njegovo raspoloženje, a svi pokušaji meditacije ostali su bez ikakvog dejstva na njegov puls i na njegovo nestrpljenje.
     Bogovi... pomisli on dok se vrući bol širio duboko u njemu. Razgrnuo je teške zavese da pogleda još jednom kroz prozor. Mator sam ja za ovakva osećanja. Obuzet kao dečko koji pati zbog ljubavi, kao lik iz neke od staroimperijalnih romansi koje je čitao u mladosti. Ali, tada nije osetio ništa slično ovome, ni jedan jedini put; niti je verovao da to iko ikad stvarno oseti, da iko bukvalno broji sekunde i misli da su duge kao sati, sve zato što čeka jedno kucanje na vratima, prvi pogled na lice svoje drage koja dolazi kroz noć na tajni ljubavni sastanak...
     Kucanje na vratima - jedva čujno. On zakorači u kratki ulazni hodnik, a bezbednosni sistem mu prikaza lice koje je čekao da vidi. Deaktivirao je taj sistem, prišao vratima, lakim hodom; otvorio ih.
     Stajala je tu, obučena u tešku bezobličnu odeću radnice letnjakinje, sa velikom pijačnom korpom u rukama; kosu je sakrila pod maramu. Koraknuo je u stranu, propuštajući je unutra, i zatvorio vrata za njom - u poslednjem času, jer ona je već bacila korpu pred svoje noge i zagrlila ga. Nasmejao se iznenađeno, zadovoljan kad shvati da je ona čekala ovaj čas jednako željno kao on. Poljubi je dugo i duboko. "Bogovi neka su mi na pomoći", reče on, "ceo dan nisam mog'o ni na šta da mislim osim na tebe." Već desetak puta su uspeli na ovaj način da se sastanu, posle Noći-pod-maskama; a ipak je svaki put bilo kao da je prvi put, zato što ukradeni časovi koje su provodili zajedno nikad nisu bili dovoljni, niti će ikad biti dovoljni, sve dok njih dvoje ne budu u mogućnosti da svaku noć provode zajedno, slobodno. A on je znao da to neće nikad biti.
     Olabavio je njenu košulju, zavukao šake pod nju i osetio svilene obline njenih grudi, toplotu koja zrači iz takvog diranja i ispunjava nju celu, njega celog. Ljubeći je još, pritisnu joj leđa na zid, oseti hitni zahtev napetog pritiska u svojim pantalonama, slatku želju njenog tela stisnutog uz njegovo; a ona je razgrnula košulju njegove uniforme i počela ga milovati. "Majko-sviju-nas", dahnu ona uz njegov vrat, "al' te volim..."
     "Luno..." poče on, ali zaćuta, jer se na vratima čulo novo kucanje. Luna ga, uplašenih očiju, pusti.
     "Sudijo Gundalinu!" začuo se jedan glas kroz vrata, prigušeno ali dovoljno jasno.
     "Kapela Dobraventura", reče Luna, čije iznenađenje je postajalo dublje.
     "Sudijo Gundalinu!" Glas starešine Dobraventura opet je dopro do njih, jači, zahtevniji. "Znam da si unutra."
     "Bio je još jedan lov. Danas", reče Luna, čiji izraz lica je postajao dalek i siv. "Zar ne? Pa je ona došla zbog mera."
     "Bio je." Gundalinu obori pogled da ne vidi jad u njenim očima. Pogleda ka vratima.
     "Mislim da treba da razgovaraš s njom."
     Klimnuo je glavom, pomiren sa nevoljom. Od one goruće potrebe u njemu ostao je samo pepeo. Zakopča košulju, priđe vratima i otvori ih, otkrivajući lice Kapele Dobraventure, ljutito i, u tom trenutku, trgnuto. Njena neverica što vidi Gundalinua licem u lice bila bi smešna, pod nekim drugim okolnostima. "Uđi", reče on umorno, sklanjajući se u stranu.
     Ušla je gurajući se, potiskujući ga, kao da je pokušao da joj zapreči prolaz; onda je stala kao okamenjena, videći da u hodniku iza njega čeka Luna Svetlohodna. Poglavnica Dobraventura zurila je u Letnju Kraljicu, u odelo na njoj; okrenula se da osmotri Gundalinua, njegovu razdešenu odeću. "Ti...?" reče ona tiho. Onda prekrsti ruke na prsima, ispod labavih prevoja svog ogrtača, i pođe ka Luni. "A ja mislila da ću ga zateći kako se ljubaviše s nekom praznoglavom malom glupačom sa pijace. Kad, ono, ti - i on... Zato se lov nastavlja, zato nam je džaba sav trud. Ti - i on!" Trže glavom ka njemu.
     "Nije", reče Luna, gutajući svoju ljutnju zbog prekora. "On je na našoj strani, Kapela. Hoće da spase mere. Čini sve što može za njih, kao i za naš narod."
     "On u ime Hegemonije usmerava politiku ovde. Određuje šta njegovi smeju i ne smeju. Ili bar tvrdi da je on taj koji to određuje..." Kapela mu dobaci pogled očima koje su bile kao protivavionski reflektori. "A danas ne samo što su izvršili pokolj nad svetom decom Majke Thalase, nego su i potopili brodice kojima je naš narod pokušao da ih zaustavi. Troje ljudi udavljeno - među njima i moj rođeni unuk! Tako li misliš ti da nam pomažeš, sudijo?"
     Luna progunđa nešto što se nije moglo dobro čuti, molitvu ili kletvu.
     "Troje mrtvih?" reče Gundalinu. "Niko im nije dao naređenje da to urade. Biće pokažnjavani, bez izuzetka svi koji..."
     "Ne!" Kapelin glas bio je zaoštren histerijom. "Ne, kazniti mora Dama Thalasa, to je pravo. Dužnost prelazi na mene, koja sam njena ruka, da krivcima zadam..." Izvuče obe ruke ispod ogrtača.
     Gundalinu se sledi kad vide svetlucanje metala u obema pesnicama. Baci se napred, misleći da obori Kapelu koja je već poletela na Lunu. Dohvati je, ali Kapela izmahnu jednim sečivom u stranu i nagore. On oseti mučni bol kako ga probada kao koplje: sam se, svojim zamahom, nabio na taj nož. Uhvati njenu drugu ruku koja je ludo poletela ka njegovom licu. Kapeline oči bile su slepe od mahnitosti a snaga neverovatna. Luna čvrsto stisnu obe šake oko jednog Kapelinog zglavka, poče je odvlačiti od njega. Kapela ispusti dršku noža kojim ga je ubola, i na taj način ga oslobodi; on se zatetura dva koraka unazad i pade na kolena, jer mu je telo otkazalo poslušnost. Ipak se nekako podiže na noge, a Luna kriknu; on vide krv i na drugom sečivu. Dve žene su se borile oslonjene na zid.
     "Sudijo!" Najednom se i četvrta osoba stvorila u hodniku. On vide plavu uniformu kao mrlju brzog pokreta; shvati da je to Kitaro koja se odnekud pojavila. Progurala se pored njega, ali njen staner-pištolj, koji je držala u ruci, bio je beskoristan u tom tesnom prostoru. Dograbila je Kapelu straga i zavrnula joj ruku na leđa, istovremeno je odvlačeći od Lune. Kapela je nastavljala vrištati i ludo mahati nožem. "Damo! Izlazi odavde! Izlazi!" dovikivala je Kitaro boreći se za dah. "Pozvala sam pomoć..."
     "Bi-Zi..." Luna je oklevala, okrenula se ipak njemu, čvrsto stežući svoj rukav natopljen krvlju. Oči joj se ispuniše mahnitom zabrinutošću.
     "Dobro je meni", reče on grubo. "Idi dok još neko ne dođe."
     Klimnula je glavom, lica pepeljaste boje. Ispratio ju je pogledom: izišla je na ulicu, nestala mu s vidika. Kitaro se okrete da ga pogleda. "Sudijo..."
     "Ne!" Bacio se napred, ali Kapela Dobraventura se izvila, razbesnelošću ludaka, slepa za svoj bol, i zarila drugi nož u Kitarina prsa: jednom, dvaput. Kitaro vrisnu i pade. Dobraventura se okrete, bez ičeg ljudskog u očima, i pođe nožem na njega.
     On steže šaku oko klizave drške noža koji mu je ostao zariven u slabinu, i iščupa ga, grcajući od bola. Pruži ga ispred sebe, spremnog u stegnutoj pesnici, leđima se upirući u zid.
     "Ne mrdaj!"
     Ulazni hodnik iza njega odjednom se ispuni uniformama: patroldžije, koji su se odazvali Kitarinom pozivu.
     Kapela Dobraventura se zagleda u njih, očima divljim i nečitljivim, ne ispuštajući nož. Oni su svi držali naperene paralizatore, nišanili u nju, klizili dublje u prostoriju, neki levo a neki desno, misleći da je okruže. "Baci ga", reče neko tvrdo ozbiljnim glasom. "Bacaj nož..."
     Pogledala je, s nekim izrazom nalik na očajanje, Gundalinua, a dršku noža počela stezati sve jače, grčevito, oberučke, kao da je to neka velika dragocenost. Onda, najednom, sjuri sečivo sebi u prsa, pravo u srce, sa otegnutim jaukom od koga se Gundalinu sav strese. Pade na pod kao kamen, i ostade nepomična.
     Onda su se svi sjatili oko njega, pridržavali ga, zbrinjavali njegovu ranu, zaustavljali reku krvi koja je počela da navire iz njega kao da on ima u sebi neki nepresušni izvor toga. Gledao je kako im krv prkosi, kako teče, gledao kako plave figure rade oko dva nepomična tela pred njegovim nogama. Onda je začuo huk reke u ušima, a njegovo vidno polje se polako pretvaralo u zlatne statik-smetnje, zatim u mešavinu zlatnog i crnog; najposle crna boja proguta sve ostalo.

     "Bogovi, kako se to moglo desiti?"
     Geja Džeruša je sedela pored Gundalinuovog kreveta. Sada diže pogled ka Vanuu koji je to pitanje izgovorio već treći ili četvrti put od svog ulaska u bolničku sobu. On se nemirno okrete od postelje u kojoj je Gundalinu ležao, još u nesvesti.
     "Ozdraviće on, a?" Po drugi put je to pitanje uputio "medtehu", bolničaru koji je stajao i posmatrao kontrolne ekrane iznad kreveta.
     Tehničar klimnu glavom. "Hoće, komandante. Izgubio je mnogo krvi, ali smo mu dodali isto toliko. Nož nije pogodio ništa vitalno. Zapravo, sudija pokazuje znake pojačane moždane aktivnosti baš sad. Trebalo bi da se probudi kroz koji trenutak."
     "Hvala bogovima", reče Vanu. "Kako je mogao da pusti tu ženu, naoružanu noževima, u svoju kuću?" On se najzad suoči sa Džerušom, najzad izgovori sumnje koje je ona već odavno pročitala u njegovim očima. "Zašto ga njegov sistem obezbeđenja nije upozorio da je naoružana?"
     "Neposredno pre nje imao je drugu osobu u poseti", reče Džeruša bacajući pogled ka Gundalinuovom licu. Primetila je nasumični trzaj jednog mišića na njegovom obrazu. "Sigurno je zaboravio da ga resetuje."
     Vanu humnu. "Koga? Kitaro?"
     "Da, gospodine", reče ona. "Izgleda da je tako bilo."
     Opet je odmahnuo glavom, mrmljajući neku kletvu. "Bogovi, koja besmislena tragedija." Okrenuo se na peti, zagledao se u zatvorena vrata kao da može gledati kroz zidove. "Šta je, u ime hiljadu predaka, nateralo tu ženu da odjednom poludi i izvrši atentat na vrhovnog sudiju?"
     Džeruša slegnu ramenima. "Nešto u vezi s lovom na mere, verovatno", reče ona, oprezno neutralnim tonom. "Letnjaci, znate, smatraju da su meri svetinja." Vanu je pogleda namršteno, pokušavajući da shvati kritiku. "A Kapela Dobraventura je bila do krajnosti konzervativna", završi Geja, zadržavajući isti izraz lica. "Pa, i fanatična."
     "Koja su beda ti daštanu", progunđa on. "I to posle svega što smo uradili za njih. Ovde ništa nije pametno i ništa ne ide kako treba! Šta je to, u ovom Tijamatu..." Zaćuta videći da se Gundalinu, pored nje, počeo meškoljiti.
     Ona pogleda Gundalinuovo lice, vide da su njegove oči zatreptale i zagledale se napred, ali slepo, kao da je dugo gledao u sunce. Nešto je promrsio kroz zube, ali ona nije razabrala šta pokušava da kaže. "Bi-Zi..." reče ona blago, a njegova glava se okrete ka njoj. Vanu priđe u tri koraka, i stade pored nje.
     "Džeruša", prošaputa Bi-Zi, napola iznenađeno, napola s olakšanjem. Pokuša da se odgurne od kreveta, pridigne, ali sasvim neuspešno; klonu nazad, sa grčem bola. "Luna... je l' ona dobro? Da li je bezbedna, da li je pobegla?"
     Džeruša se sledila. Klimnula je glavom, neprimetno, a onda pogledala Vanua, nastojeći da privuče i Gundalinuovu pažnju na tu stranu.
     "Šta je rek'o?" upita Vanu oštro. "Rek'o je 'Luna'."
     "Nije to rekao", odgovori ona.
     "Jeste rekao. 'Luna'. On to o Letnjoj Kraljici govori, a?"
     "Ma, čovek je dezorijentisan", istrajavala je Džeruša. "Nisam ni razumela šta je govorio. "Sudijo..." Položila je Gundalinuu na rame ruku utehe i upozorenja. "Komandant je ovde sa mnom, gospodine."
     Gundalinu je žmirkao, krivio lice. "Ti si komandant sada, Džeruša... ne, ovaj, mislim, ja sam..." Malo je stresao glavom, onda načinio neki zvuk koji je mogao biti smeh. "Vanu", reče, sad sa stvarnim prepoznavanjem. "Ti si." Osmehnuo se; ali je taj osmeh nestao isto onako brzo kako se i pojavio. "Je li njoj dobro?"
     "Kome?" reče Vanu ravno.
     Gundalinu diže ka njemu pogled bistrih očiju. "Kitaro", reče on. "Je li joj dobro?"
     Vanuovo lice se promeni. On obori pogled. "Kitaro je mrtva, Bi-Zi."
     "O, ne..." Gundalinu sklopi oči; ona vide drhtaj koji je prošao kroz njega. "Oooo, ne. O bogovi, ne."
     "Ništa se nije moglo učiniti za nju, sudijo", reče Džeruša, najblaže što je mogla. Zasmetalo joj je što Vanu oslovljava Gundalinua po prvom, inicijalnom imenu, kao prijatelj, dok njoj to ne dozvoljava. "Ostala je na mestu mrtva."
     "Moja krivica..." reče on.
     "Nije."
     "Da nismo..." Zaćuta.
     Ona opet pogleda Vanua. Nije mogla odrediti koji je to izraz na njegovom licu.
     "Mogu li ga videti?" zapita jedan glas neočekivano, sa vrata.
     Vanu se okrete, trgnut pojavljivanjem nekoga iza njegovih leđa.
     Kraljica. Džeruša se diže na noge, zureći iznenađeno.
     "Možete... svakako... Damo Thalaso", reče Vanu. Naklonio se formalno; Džeruša je ustala i učinila isto, a Luna stupi u bolničku sobu.
     "Došla sam čim su me obavestili", reče ona. Kraljičina pažnja već je napuštala njih dvoje i usmeravala se ka čoveku koji je ležao na krevetu.
     "Ovog trenutka mu se vratila svest, Damo", reče Vanu iskoračujući i preprečujući joj put. "Ovo nije najbolji trenutak da govorite s njim..."
     Stala je, pogledala ga, sklonila pogled. Džeruša primeti da Kraljica drži jednu ruku stisnutu, belu, sasvim uz bok. Druga ruka je visila, prstiju labavih, čudnovato nepomična, uz nabore njenog ogrtača.
     "Dobro je meni..." Gundalinuov glas, istanjen ali odlučan, preseče Vanuove pokušaje da zaustavi Kraljicu. Gundalinu se podiže na jedan lakat; Džeruša u njegovim očima vide koliko ga taj napor košta.
     "Tako mi je drago da to čujem, sa tvojih usta, sudijo Gundalinu", reče Luna blago. Pognula je glavu, i tim pokretom olakšanja jedva stigla da prikrije onu drugu emociju od koje su joj obrazi pocrveneli.
     "Znaš da je pripadnica tvog naroda pokušala da ubije vrhovnog sudiju?" reče Vanu. "I ubila jednu policijsku inspektoricu?"
     "Znam." Podigla je glavu. "Ubila je i sebe, takođe... Reči su beskorisne da izraze moju tugu zbog strašnih stvari koje su se dogodile ovde." Pogledala je Gundalinua, okrećući se od Vanua; duševni bol i bespomoćna čežnja na njenom licu bejahu sada savršeno vidljivi sa mesta na kome je Džeruša sedela. "Osećam se... odgovornom." Džeruša vide da se jedna Kraljičina ruka opet steže. "Reci mi ako postoji ikakav način da pomognem..."
     Tako mi Čamdžije, pomisli Geja Džeruša, sa osećanjem da tone. Bila je tamo, s njim. Kitaro nije bila u ljubavnoj vezi sa Gundalinuom, iako je navodila sve kolege da pomisle da jeste. Kitaro je samo prikrivala Gundalinuovu stvarnu ljubavnu vezu. Sa Kraljicom. Džeruša opsova u sebi. Trebalo je ranije da pogodi tu istinu; trebalo je da zna. Ali, u poslednje vreme je retko viđala Gundalinua. Da je i sad zaposlena kod Kraljice, osetila bi - čak i da joj niko nije rekao, jer ona tu ženu i odveć dobro poznaje, posle toliko godina. Videla bi šta se radi, mnogo pre ovog trenutka. Da je samo znala...
     "Možeš početi tako što ćeš reći tvojim letnjacima da nam se ne nađu na putu kad lovimo mere, umešto što ih podjaruješ", reče Vanu Luninim leđima. "Nahuškavaš opasne fanatike kao što je ta Dobraventura..."
     Luna se okrete opet ka njemu. "Ono što je nju 'nahuškalo'", reče ona glasom tvrdim od bola, "jeste napad vaših lovaca na letnjačka vozila. Troje ljudi se udavilo, a jedan od to troje je njen rođeni unuk."
     Džeruša se ukruti, gledajući ka Vanuu. Gundalinu se u krevetu još pridiže.
     "Gde si to čula, Damo Thalaso?" upita Vanu, čije su oči najednom bile hladne kao ledeni planinski vrhunci u unutrašnjosti tijamatskog kontinenta.
     "Od jednog od mojih ljudi", reče ona. Sada su i njene oči bile kao led. "Je li istina?"
     Njegovo mrštenje se produbi.
     "Je li istina, Vanu?" reče Gundalinu držeći se na laktu.
     "Bokce mu", odseče Vanu, gledajući Kraljicu. "Ovo nije ni vreme ni mesto za iznošenje takvih optužbi, jer vrhovni sudija tek počinje da se oporavlja od nasrtaja na njegov život..."
     "Vanu..." reče Gundalinu ljutito. "Je l' jeste?"
     Vanu se okrete ka njemu, i Džeruša vide njegove oči. "Letnjaci su nam ometali lov, gospodine, kao i obično. Upozorili smo ih da se sklone. Nisu zabeleženi gubici ljudskih života."
     Laže, pomisli ona. Čujte, bogovi, on laže.
     "Proveri ti to tamo", reče Gundalinu.
     "Hoću, Bi-Zi", reče Gundalinu. "Ali sumnjam da ima ikakve istine u..."
     "Proveri odmah sad, komandante."
     Vanuove oči su zasvetlucale. "Da, gospodine", reče on. Okrete se brzom kretnjom i sudari se sa Kraljicom. Luna ispusti jedan mali grleni glas, ne iznenađenja nego bola.
     "Pardoniram se... Da li sam te povredio, Damo Thalaso?" upita Vanu sa tačno doziranom količinom uslužnosti i iznenađenja. Položi šaku na mišicu njene ruke, kao da hoće da je pridrži. Džeruša vide nehotični bolni trzaj njenog lica. "Imaš neku povredu?"
     Luna se odmakla od njegove ruke. "Istegla sam ruku dižući sanduke, komandante Vanu."
     "Dižući sanduke?" reče on s nevericom.
     "Volim da radim rame uz rame sa mojim narodom ponekad, ako mogu, da se podsetim ko sam i odakle sam, komandante. I koji su stvarno njihovi problemi." Drugom, zdravom rukom dodirnula je povređenu. "Možda bi trebalo i ti to da pokušaš ponekad."
     Njegova usta se stegnuše. "Zvuči suviše opasno, za moj ukus." Okrete se i iziđe iz sobe, bez ikakvog pozdrava.
     Luna je pogledom ispratila njegov odlazak, a onda tiho prišla i zatvorila vrata. Vratila se do kreveta i sela pažljivo, zatim zdravom rukom dotakla Gundalinuovo lice i kosu, beskrajno nežno. Njegova šaka se diže nesigurno i preklopi se preko njene. Luna se sagnu, poljubi ga u slepoočnicu i promrmlja nešto, za Džerušu nečujno. Zatim ustade; nezgrapnim pokretom zbaci ogrtač sa ramena. Njena nepovređena ruka bila je još i sad zatvorena u njegovoj. "Sad znaš", reče ona, gledajući Džerušu.
     Džeruša klimnu glavom, vide da i jedno i drugo lice obasjava ista svetlost i ista tamu. Sad i ona ustade, lagano, i pogleda u njih dvoje, s nekom čudnom čežnjom. "I već sam zaboravila", reče, sa kratkotrajnim osmejkom. "Odmorite se dobro, prijatelji moji." Skrenula je pogled kad na njihovim licima ugleda začetke osmeha. Pređe preko sobe i iziđe bez osvrtanja.









65. TIJAMAT: Karbankl
     Arijel Svetlohodna je zastala u hodniku, pogledala prema bolničkim vratima gde su uniformisani stranci stajali i stražarili; oseti da je gnev gura napred, a sumnja zadržava. U zgradi policije rekli su joj da će ovde naći Pala-Tionku, kod vrhovnog sudije, koji je jedva preživeo atentat. Neki deo njenog uma pokušavao je da joj kaže da žali što Kapela Dobraventura nije uspela. Međutim, od te misli pripadala joj je muka.
     Istisnula je to iz svog uma, s osećanjem krivice, kao da stražari u hodniku mogu čuti njene misli. Živ je vrhovni sudija; onda nek čuje ono što se ona spremila da kaže Džeruši Pala-Tion. Zato je došla. Pođe opet napred, vide kako policajci okreću glave kao blizanci, da vide ko to ide. Njihova podozrivost se malo smanjila kad su je prepoznali.
     "Treba da razgovaram sa komandantom Pala-Tion", reče ona.
     Jedan od stražara prozbori nešto napola čujno, kao da govori sam sa sobom. Posle jednog trenutka oklevanja klimnu joj glavom. "Možeš ući."
     Prošla je pored njih, nastojeći da u sobu stupi kao da raspolaže potpunim pouzdanjem u pogledu onoga što će unutra činiti.
     Džeruša je stajala čekajući je na sredini sobe, u toj tuđinskoj sivoplavoj uniformi koju je Arijel najzad prihvatila kao normalan deo izgleda te starije žene. Iza nje je, u bolničkom krevetu, sedeo vrhovni sudija. Sad ga je po prvi put, bar koliko se mogla setiti, videla bez uniforme.
     Gledala ga je nekoliko trenutaka, s osećanjem da i njegovo lice sad vidi po prvi put; da tek sad vidi ljudsko biće a ne arogantnog karemovskog uterivača discipline. Pomislila je iznenada na svog brata, videći oči ovog čoveka; onda je zamislila sudijinio lice kao mnogo mlađe - lice momka koji strasno voli njenu majku i spreman je radi nje da se odrekne svoje karijere pa čak i svog života. Setila se kako ju je pogledao jednom, pri prvom susretu na Ulici, i kako je reagovala tada.
     "Arijel", reče Geja Džeruša, glasom u kome je bilo i iznenađenja i opreza. "Šta je bilo?"
     "Došla sam da..." Zastade. "Došla sam da poželim vrhovnom sudiji brzi oporavak", reče, obarajući pogled.
     "Hvala ti, Arijel Svetlohodna", reče Gundalinu. "Molim te reci majci da se dobro oporavljam..."
     "Nije me majka poslala, sudijo", reče ona oštro. "Nisam ni reč progovorila s njom već više od nedelju dana. Iselila sam se iz palate još pre nekoliko meseci."
     "U tom slučaju, hvala ti što si uopšte došla." Osmehnuo se, neodlučno.
     "U stvari", reče ona trljajući šakama svoje svilene rukave, "u stvari sam došla zato što hoću da razgovaram sa - tetka Džerušom, o nečemu. Ali to je u vezi s tobom, sudijo. Sa tvojim narodom. I... s onim što se tebi desilo." Digla je opet pogled pokušavajući da pročita njegovu reakciju. "Smatraš li da su letnjaci krivi za ono što se desilo?" upita, bez imalo zazora. "I... veruješ li da je Kapela kazala istinu o postupku vaših lovaca?"
     "Ne, ne bacam krivicu na vaš narod", reče on. Iznenadila se što oseti da mu veruje. "A ono drugo, ne. Ne verujem u tu Kapelinu priču."
     "Arijel", reče Džeruša. "Ona je sigurno čula neke izobličene glasine. Nikakvih dokaza nema."
     Arijel zatvori usta da zadrži besni odgovor koji joj je već ležao spreman na jeziku. "Kapela Dobraventura je rekla istinu o onome što se desilo sa letnjačkim brodovima. Gledala sam to." Dva dana je čekala sudski poziv, čekala da plavkani dođu po nju, kao što je Rid rekao da će se desiti. Međutim nije se desilo, tako da je ona najzad bila primorana da dođe ovde, ovako. Sada je, najednom, shvatila i zašto.
     "Gledala si?" ponovi Geja Džeruša. "Kako?"
     Arijel spusti pogled, osmotri te slike, koje je pamćenje projektovalo poput filma preko uglačane površine poda. "Bila sam na licu mesta. Po trejseru sam išla za Svilenom, duž obale..."
     "Svilena?" prekide je Džeruša. "Je l' ona dobro?"
     Arijel klimnu glavom, vide olakšanje u očima starije žene; vide onu Džerušu koju je oduvek poznavala, onu koju je svojevremeno volela kao svoj najbliži rod, a koja joj je sada, najzad, uzvraćala pogled. Toj ženi reče sve, svaku pojedinost, ali prethodno u umu čisteći svoj iskaz od ma kakvog pominjanja da je i Rid bio tamo.
     "Zašto se Svilena našla tako daleko od mesta gde njena kolonija stanuje? Da li je još neko od njenih bio tamo?" upita Džeruša namršteno.
     Arijel klimnu glavom. "Na plaži je bilo na stotine mera. Izgledalo je kao da se okupljaju s nekim ciljem."
     Džeruša odmahnu glavom, pogleda Gundalinua. "Šta ih je, do vraga, moglo navesti na takav postupak - posle onolikog truda mog i Miroevog da im objasnimo da se moraju držati podalje od ljudi. Zar je sav naš rad bio uzaludan?"
     "Mislim da oni možda polaze na neki svoj Festival..."
     Džeruša je pogleda tako da je Arijel na trenutak mogla videti kako njen um pokušava da odbaci tu pomisao. Ali onda se Gejino lice promeni, okrete ka Gundalinuu. "Šta ti misliš, Bi-Zi? Da li bi o tome postojale neke beleške, da se ikad ranije desilo?"
     Slegnuo je ramenima, očiju zamišljenih. "Ako se to dešava samo u epohama Leta, verovatno nikakav zapis, mada bi nešto moglo postojati u narodnoj usmenoj tradiciji."
     "Možda postoji nešto..." reče Džeruša tiho. "A to nešto je možda - upravo naš Festival."
     "U tom slučaju oni dolaze u Karbankl", reče Gundalinu, glasom tako pouzadnim kao da on sada zna, na isti onaj način kako je i Rid Kulervo povremeno, naprosto, znao izvesne stvari o merima.
     Džeruša ga pogleda čudno, ali mu ni ona ne postavi nikakvo pitanje. "Do bogova, Bi-Zi, ako je to istina, onda će svi meri izići lovcima na nišan."
     "Ako je to istina, lov će biti obustavljen", reče on, a ruka mu se steže u pesnicu. "Hoću osmatračke podatke o kretanju mera."
     Džeruša klimnu glavom okrećući se ka Arijel. "Kažeš da si videla kako lovci napadaju letnjake koji su pokušali da se umešaju?"
     Arijel još jednom klimnu glavom. "Videli smo kako naleću pramcima svojih brodova na dve letnjačke nave..."
     "Videli ste?" upita Džeruša.
     "Svilena i ja. Bila sam sa Svilenom." Oborila je pogled, psujući sebe ćutke, ali Džeruša joj ne postavi nikakvo dalje pitanje o tome.
     "Da li si videla da je iko pao u more?"
     Odmahnula je glavom. "Bilo je suviše daleko. Ali, namerno su potopili bar jednu brodicu."
     "Kapela Dobraventura je bila ubeđena da su neki ljudi izgubili život", reče Gundalinu, mršteći se, ali ne na nju. "Verovala je to dovoljno čvrsto da za osvetu pokuša da me ubije. Tu nešto smrdi, Džeruša."
     "Meni se čini da smrdi na prikrivanje zločina", reče ona.
     Opsovao je tiho; njegovo telo se uznemireno trzalo pod pokrivačima. "Započni istragu. Vidi šta možeš naći, ako nisu već svi dokazi potonuli."
     "Šta misliš, zna li Vanu za ovo?" upita ona.
     Digao je pogled naglo. "Ne zna. Naravno da ne zna." Nagnuo se napred, obuhvatio šakama kolena i u tom položaju se zadržao. "Arijel, kažeš da je bilo na stotine mera na plaži... ali, prema izveštajima koje sam ja dobio, lov je ispao prilično mršav. Kako su meri pobegli? Jesi li ih ti upozorila?"
     Ukrutila se, neodlučna; bacila pogled ka Džeruši, koja je klimnula glavom. Onda im reče, obazrivo, istinu, ali ne celu istinu. "Pucali su oni i na mene - na lebdilicu moje majke. Zato sam morala da se udaljim pre nego... pre nego što su svi meri pobegli sa plaže." Lice joj je gorelo od upamćene ljutnje i nemoći.
     "A Svilenče, sigurna si da je pobeglo?" reče Džeruša prelazeći preko sobe.
     Ona klimnu glavom.
     Džeruša položi tople šake na njena ramena. "Hvala ti, Ari. Svilenče više ne pripada meni - kao što ni ti ne pripadaš tvojoj majci. Ali neka bogovi budu na pomoći onome ko ikad učini nešto nažao ili Svilenoj ili tebi." Njene se šake stegoše blago, gestom milošte koji se nije dogodio već godinama, a zatim je pustiše.
     Arijel se osmehnula. Oklevala je, pomišljajući da kaže još ponešto; da kaže Džeruši sve. Ipak, samo se okrete ka vratima.
     "Arijel", pozva je Gundalinu.
     Okrenula se, protiv volje, primorana krhkošću njegovog glasa, a ne samom tom zapovednom rečju.
     "Ko je bio tamo s tobom?" upita on tiho.
     Napola se namrštila. "Pa jesam li ti rekla..." Zamukla je kad mu vide lice. Siguran. On je znao, sve vreme, da ih ona laže, sasvim pouzdano, kao da njene emocije očitava s neke inostrane mašine. Pogleda i Džerušu, i vide istu izvesnost u njenim očima; shvati da se "provalila" zbog njihovog iskustva i zbog svog neiskustva. "Ne moram ja vama da kažem", reče ona. "Nisam morala ni da dođem ovamo. Vaši se plaše da vam kažu šta sam radila tamo, zato što znaju da sam videla šta su oni radili."
     "Čega se boji ta druga osoba?" upita Gundalinu.
     "Vas", reče ona. "Policije. On je netijamatovac. Plaši se da će biti deportovan ako policija sazna šta je video i šta je pokušao da spreči."
     "A šta je on tamo radio?"
     Zabacila je glavu. "Bio je sa mnom. Radi za moju majku, proučava mere."
     "Nema tvoja majka nijednog stranca koji bi radio za nju na proučavanju mera", reče Džeruša.
     Arijel oseti da se njeno mrštenje produbljava. "Ima jednog. Ima Rida, a on je briljantan. Niko mere ne poznaje kao..."
     Gundalinuovo lice se zamrzlo. "Rid?" reče on. "Rid Kulervo?"
     Uzvratila mu je pogled. "Da."
     "Znam ga", progunđa Gundalinu. "Sjajan je. Ali ne radi za tvoju majku."
     Džeruša je zurila u njega. "Onaj?" reče ona.
     Klimnuo je glavom. Njegove oči, još na Arijel, bile su najednom tamne od razumevanja. "Nije on ono što ti misliš, Arijel... Ali, u mene može imati poverenja. Reci mu to. On želi da spase mere. Zajedno, mi to možemo. Ja mogu da ga zaštitim, mogu i da mu pomognem, ako bude imao poverenja u mene. Hoćeš li mu to reći?"
     Gledala ga je još jedan trenutak, videla napetost i očajničku zamorenost na njegovom licu. Najzad je klimnula glavom. "Reći ću mu."









66. TIJAMAT: Karbankl
     "Ride Kulervo!" Taj glas, koji ga je pozvao po imenu, kao da je poleteo ka njemu sa svih strana odjednom, iz senovitih kapija ponoćno mirne uličice. Ulice Karbankla nikad nisu bile sasvim mračne, ali su po noći u njima rasle senke na mestima gde danju nisu mogle preživeti.
     Rid je stao kao ukopan, krenuo ka pištolju. Pojedine senke su se već izdvojile iz većeg mraka u kapijama i prolazima, krenule.
     "Jebo te..." reče Niburu s nevericom, krenuvši i sam ka oružju. Iza njega se Ananke munjevito okrenuo. Već su ih opkolili policajci, njih pet-šest, usred uličice koja se za manje od jednog otkucaja srca pretvorila iz 'prazne' u brisani prostor.
     "Bacaj oružje", reče taj glas, sada iza njega, a on vide da je oružje plavaca upereno u njih. Svi su spustili prozirne protiv-laserske štitove na svojim šlemovima, tako da su postali bezlični klonovi, neprepoznatljivi. On pusti pištolj da mu ispadne iz ruke, zatim polako i odmereno poskida i drugo oružje sa sebe; njegovi ljudi, isto tako.
     "I taj nož u čizmi", uputi ga glas blago, i on shvati da su pod skenerom. Odbaci i nož, i diže ruke visoko. "Šta ću vam ja?" reče, više obuzet nevericom nego strahom. Presretanje na ulici nije bilo u stilu plavaca. "Nisam ništa uradio." Bogovi, nije se ufiksao već odavno. Zatrebaće mu "vodica smrti". Ako ga ćorkiraju, koliko dugo će izdržati...? Sad je bio i uplašen. Steže zube.
     Pored njega je Niburu tiho napevao: "Svete šake Edhuove, svete šake Edhuove..." Ananke je bio ćutljiv kao zid, samo je zurio u štit-face svud oko sebe. Pre dva minuta njih dvojica su gunđali zbog toga što su nekoliko sati duže morali da sede u Torinom klubu i čekaju ga, jer je kasnio. On pomisli da sad sigurno zna gde bi ipak bili radije nego ovde. Priseti se gde je on bio. Između stene i čekića. "Jebi ga..." šapnu on. Poče to ponavljati, opet i opet, kao Niburu, kao da je to adhani-pesma.
     "Ti si stranac daleko od doma, Kulervo", reče neko. "Drugi stranac daleko od doma želi da popriča s tobom o starim vremenima."
     "Ne do..." započe on, počinjući da se okreće. Ali nešto mu dotače potiljak, nešto poput mokrih usta. Posle toga postojala je samo tama.

     Osvestio se, činilo se, trenutak kasnije. Digao se u sedeći položaj, oprezno, na jednoj savršeno običnoj sofi, u urednoj skromnoj dnevnoj sobi. Nije se mnogo razlikovala od njegove, maltene bi mogla biti njegova. Istresao je iz glave nešto što je možda bio san o nekom tuđem životu, kao pas koji vrti glavom da strese vodu. Spustio je pogled dole, niz telo - prepoznao da su to ipak njegove tetovirane ruke, njegovo odelo... shvatio da je onaj san maločas bio, ipak, realnost. Oseti da se beznadni fatalizam sleže na njega.
     "Zdravo, Kulervo-eškrad", reče mu jedan dobro poznat glas.
     Trgao se i hitro okrenuo, video B. Z. Gundalinua, predsednika Vrhovnog suda Tijamata, koji je stajao naslonjen na ragastov vrata, na ulazu u sobu. "Šta 'š ti ovde?" zapita Rid glupo.
     "Ovde stanujem", reče Gundalinu. Na sebi je imao pantalone, na brzinu navučene, i komotan kućni ogrtač razgrnut na prsima, tako da se video i prostor pokriven zavojem prilepljenim poput lažne kože. Kosa mu je bila u neredu. Izgledao je kao čovek koga su maločas, naglo, digli iz kreveta; kao da je ovaj sastanak za njega neočekivan isto koliko i za Rida. Ali izraz na Gundalinuovom licu kazivao je da on ovaj susret čeka odavno.
     Rid se nagnuo napred, stežući šake na kolenima. "Gde su moji ljudi?"
     "Niburu i Ananke?" Gundalinu se napola osmehnuo, gotovo kao da se radije seća te dvojice nego ovog jednog koji mu je gost. "Čekaju te", reče on jednostavno. Ali njegove oči su se promenile dok je nastavljao da posmatra Rida; u jednom, ali samo jednom trenutku osmeh je postao iskren. "Dobro je opet te videti", reče on, kao da je to istina koja ga iznenađuje. Naglo obori pogled.
     Rid je zurio u njega, sećajući se živo kako je izgledao njihov rastanak na Vatrenom jezeru. Ipak, osećao je da se njegova neverica pretvara u nešto istinitije, nešto što daleko više uznemirava; nove uspomene su izranjale. Njegova ruka se diže do usta, dotače usne; ponovo pade. On se zavali nazad, u udobni zagrljaj sofe koja je bila tijamatski ručni rad. Prinudi sebe da se opusti. "Š'a 'oćeš, Gundalinu?"
     Gundalinu uđe u sobu, hodajući kao da ga to boli, i zavali se teško u jednu drvenu stolicu. Pogleda displej kućnog elektronskog sistema, da bi video koliko je sati; načini grimasu, onda pogleda Rida. "U pitanju je ono što ja ovde radim, Ride - i ono što ti ovde radiš."
     Ridove usne se malo iskriviše, a stisak na kolena popusti. "Čestitam. Kako ti se dopada mesto vrhovnog sudije na Tići?"
     Gundalinu slegnu ramenima. "Nisam želeo to da budem. Nije to kao naučni rad. U politici ne postoji nijedan ispravan odgovor, pa zbog toga nikad ne pobediš."
     "To je zato što ti imaš savest", reče Rid s bledim osmehom. "Otarasi je se pa ćeš početi opet da pobeđuješ."
     Gundalinuove usne okrenule su se krajevima nagore: ironični odjek Ridovog osmeha. Prikupio je kućni ogrtač preko prsa, pokrivajući zavoj, i aktivirao spojnu liniju koja je sastavila levu i desnu stranu. Šaka mu je ostala tu negde, da neupadljivo pridržava ranjenu slabinu. "Eeee, kad bi život bio tako jednostavan", progunđa on. "A kako se tebi dopada rad za Bratstvo?"
     Rid skloni pogled. "Isto je k'o uvek."
     "Sve ti je isto iako si postao Izvorov 'zapečaćeni'?"
     Rid ga oštro pogleda.
     "Jaakola ima gadnu reputaciju, izuzetnu čak i za nekog ko se bavi tom vrstom posla. Ono što se pokazuje u realnom svetu samo je vršak njegovih delatnosti. Taj se raširio duboko, a?"
     Rid se smrači. "Jesi me pokupio da me cediš za podatke i Izvoru? Ne mogu ti reći ništa što već ne znaš."
     "Znam."
     "Jesam uhapšen?"
     "Koliko je meni poznato, nisi uradio ništa ilegalno ovde na Tijamatu." Gundalinu je pružio ruku prema plitkoj keramičkoj činiji na stočiću pored sebe, podigao iz nje neku voćku, pa je ipak vratio u činiju.
     Rid se nasmeja s nevericom. "Onda šta kog vraga hoćeš od mene?"
     "Došao si na Tijamat da sintetizuješ 'vodu života' za Izvora, zar ne?"
     Rid ne odgovori.
     "Zašto si ostavio onaj 'ključ' koji je meni ukazao na to, u sali Mesnog odbora Kartografa?"
     Rid slegnu ramenima, još namršten. "Ne znam... iz čistog zezanja. Da vidim da l' si dovoljno pametan da prokužiš stvar."
     "Da li si me upozoravao da se ne mešam? Ili si tražio moju pomoć?"
     Ridove šake, položene na kolena lagano se pretvoriše u pesnice. "Ja kol'ko vidim, ti si taj kome je potrebna pomoć." Pokaza ka Gundalinuovoj rani, ka umoru i namučenosti koji su se na Gundalinuovom licu tako jasno videli. "Šta je to s tobom i s merima? Znam ja tebe, nećeš ti da se 'voda života' vrati, bojiš se toga. Ali ih studiraš kao da želiš isto što i ja. U isto vreme, kažeš da nećeš da ih iko ubija, međutim ubijaju ih, a pokušavaju i tebe."
     "Politika", promrmlja Gundalinu.
     "Ljubav", šapnu Rid naginjući se napred. "Istina je ono što se govorka... Kraljica. Zbog nje je tvoja politika idiotska. Ona je ta o kojoj si mi pričao, onog dana na Četvrtoj. Rekao si: promenićeš budućnost cele jebene galaksije samo da bi se vratio njoj." Nasmeja se jednom. "A ja mislio da se zezaš."
     "Mislim da smo jedan drugoga potcenili", reče Gundalinu, malo kiselo.
     Rid se opet nasmeja, sa više osećanja. "Moglo bi se tako reći." Suoči se s Gundalinuovimlakim mrštenjem, vide da se ono transformiše u nešto što neobično liči na žaljenje za propuštenim. Gundalinu je sklonio pogled; prsti su mu se nemirno kretali po linijama rukava njegovog kućnog ogrtača. "Nadam se da je vredna tog truda", reče Rid.
     Gundalinu se osmehnu, opet ga pogleda, klimnu glavom. Rid oseti da mu se u očima začinje ona slika koju je samome sebi odavno zabranio: lice tamno, a blista, pod velom čulne misterije... njeno lice. Prestani!...
     "Žao mi je zbog tvoje žene", reče Gundalinu, kao da čita i Ridov um a ne samo njegov izraz lica.
     "Šta znaš ti o tome?" odseče Rid, pogođen.
     "Znamo šta se desilo kad si prenet od Mundilfere Jaakoli. Kad si je izgubio." Gundalinu zastade. "Čak znamo i šta si stvarno."
     Rid oseti da mu se lice crveni. Mundilferino mesište. Obrisani mozak. Ludak... On ustade.
     "...Vanamoinen", reče Gundalinu blago.
     Ridu popustiše kolena, i on opet sede. "Š'a?" reče on.
     "Vanamoinen. Ti si Vanamoinen. Izgubili smo te, Bratstvo te je ščepalo. Od tog dana, tragamo za tobom."
     Rid je sedeo i slušao, skamenjen. Nešto u njemu paralizovalo mu je jezik, zaustavilo struju pitanja i protesta. Prineo je šaku licu, počeo pipkati te konture, tako dobro znane a opet toliko neobične. Oseti da je počeo da se znoji. "Nazivali su me tako - 'novi Vanamoinen'", promrmlja, sećajući se. "Znali su. Svi oni su znali nešto... Ali ja ne znam Vanamoinena. On je pre dve hiljade godina umro! I pre više! Moje ime... moje ime je Rid Kuleva Kulervo..." On zari prste u svoju kožu.
     "Ti si dve osobe u jednom telu", reče Gundalinu naginjući se napred, prisiljavajući Rida da ga pogleda. "Čak nisu zasebni signali; izmešani su. Bratstvo se dočepalo snimka sadržine Vanamoinenovog uma. Snimak je načinjen skeniranjem Vanamoinenovog mozga, dok je bio živ, pre više hiljada godina. Upotrebili su to da Vanamoinena vrate. Međutim, ti nisi bio moždano mrtav kad su izvršili usnimavanje: dogodilo se nešto što je moralo biti kao čeoni sudar. Nastala su velika oštećenja."
     "Kao sukobljavanje dva holograma", reče Rid zureći pred sebe. "Ispreturani mozak..." Pusti da mu šake padnu. Koncentrisao se na tu sliku. Osećao je da ga takva koncentracija smiruje. "Kako je to urađeno?" zapita, čuvši da se njegov glas vraća u nešto nalik normali. "Nisam čuo da je to ikad ikom urađeno."
     Gudnalinu odmahnu glavom. "Ne znam kako su sačuvali Vanamoinenovu... tvoju... dušu, tako dugo. Pa, ako ni ti to ne znaš, pretpostavljam da više nema nikog ko zna."
     "Moja duša..." Rid je spustio pogled na svoje telo, ne buneći se nimalo protiv svega izrečenog. Učini mu se da odjednom gleda sebe sa neke velike visine; njegov um se zavrte i pade u ambis. "Ne sećam se..." zamumla on. "Ali bilo bi moguće..." Namršti se i diže pogled. "Ali zašto?"
     "To ti meni kaži", reče Gundalinu kao da ga blago podstiče. "Zašto si se vratio, ovde, sada, posle više hiljada godina."
     "Zbog mera", reče Rid automatski. Zaćuta i zagleda se netremice napred. "Tako ti svih - da - mislim da sam ovde zbog mera. Znam ih..." Zapanjeno pogleda Gundalinua. "Ali nije reč o 'vodi života'. Ona neće nikad perfektno raditi u ljudskom telu, zato što je ljudsko telo genetski nesavršeno." Zastade, ošamućen i užasnut i pun olakšanja pred tim otkrićem. "To je uzaludan trud. Meri su..." On pruži ruku napred, pipajući po vazduhu; njegovi prsti se stegoše ni oko čeg.
     Gundalinu je piljio u njega, na onaj stari način, sa primesom neverice. Rid mu pogleda u oči, shvati da mu odavno nedostaje taj izraz lica, koji ga podseća... podseća na... Sled njegovih misli izlete iz šina. "E jebi ga", reče on, i poče pritiskati oči bridovima šaka, toliko jako da najzad vide eksplozije svetlosti. "Zašto? Bogovi... zašto baš ja?"
     "Ne znam ni to, Ride", reče Gundalinu tiho. "Ima izvesnih indikacija da si greška."
     Rid se nasmeja, stisnuto i bolno. Pođe rukom u košulju, izvuče dve stvari spojene istim lancem, privezak i prsten. "Uvek postoje opasnosti, kad si stranac daleko od doma."
     Gundalinuove oči se ispuniše saosećanjem. "Ali, sad si ovde... Vanamoinene. Vraćen si zato što je tvoje znanje potrebno. Ovde si, a i ja sam ovde, zato mi je potrebna tvoja pomoć. Ne verujem da se podudarilo slučajno. Namera je bila da nas dvojica radimo zajedno, još jednom, na ovome..." Nagnuo se napred, sav ozaren od prosvetljenja i nade.
     "Na čemu?" reče Rid zgusnuto.
     "Dobro si rekao, ono što je važno kod mera nije 'voda života'. Važno je da oni opstanu. Zapravo su i stvoreni da bi... činili... za... znaš šta hoću da kažem. Znaš šta pokušavam da ti kažem..."
     Rid ga pogleda prazno. "Ne. Ne znam. O čemu ti, do vragova, pričaš?"
     Gundalinu tiho opsova, ljut zbog uskraćenosti. "Prokleto bilo! Ti si Vanamoinen. Ti znaš zašto je važno. Stvorio si mere, zahvaljujući tebi su ovde. Moraš pamtiti zašto, tako ti svih bogova!"
     Rid je osećao da se njegov um tumba i vrti, da su to fragmenti rasprsnutog ogledala koje neko drma i trese u vreći od živog mesa; u koštanoj zdeli; drma i trese do krvi. "Pojma nemam šta to pričaš! Nisam Vanamoinen. Ja sam Rid! O tim sranjima ne znam ništa, zato ćuti, ćuti više! Ostavi me na miru!" Ustade i pođe ka vratima.
     Ali stade, jer se pred njim najednom pojavi drugo obličje, zaprečujući mu prolaz. Na trenutak on pomisli da to Arijel stoji ispred njega, blede kose, umotana u neku mušku odeću. Ali kosa je bila pogrešna, duga, čitav beli oblak... lice pogrešno, starije... Kraljica. Osvrte se da pogleda Gundalinua, iznenađen ali i prožet naglim razumevanjem.
     "Ride Kulervo..." reče Kraljica, stupajući napred. Pružila mu je ruku; njena odežda tiho zašušta.
     Gledao je u nju ne znajući šta da radi. Automatski prihvati njenu ruku, nakloni glavu nekako nezgrapno izražavajući poverenje. "Damo", progunđa, sećajući se da to tako treba, a onda ispusti njenu ruku kao da je usijana. U svome umu opet vide Arijel, i zapita se koliko kraljica zna, ako uopšte zna... Obori pogled.
     "Ti si onaj koji je pomogao Bi-Ziju da ponovo stvori zvezdopogonsku viralnu plazmu, zar ne?" upita ona. Njen glas kao da ga je vratio na tlo, iscrpao energiju njegove panike, omogućio mu da mirno stoji. Proučavala ga je još jedan trenutak, napetošću koja je na njega, iz nekog razloga, delovala čudno umirujuće.
     "Da", reče on, premeštajući se s noge na nogu. Pogleda opet Gundalinua, vide da mu ovaj klima glavom.
     "Pokušavali smo da nađemo način da spasemo mere od Hegemonije", reče ona. "Mi znamo da su oni inteligentni, ali to što mi znamo, nije dovoljno. Smatramo da njihova pesma sadrži... hm... neku vrstu kodiranih informacija. Ali, nekompletna je; pokolj je toliko opustošio merske naseobine da su svoju prošlost izgubili, i, štaviše, i ne shvataju šta su izgubili. A te pesme su... važne, na jedan način... za - za dobrobit Hegemonije. Ako uspemo da shvatimo njihovu funkciju, možda ćemo uspeti da spasemo i mere. Ali ne uspevamo... ne uspevamo..."
     Rid je zurio u nju, videći da je uzdrmana onom istom nesposobnošću da iskaže ono što misli, kao malopre Gundalinu. "Šta je vama?" reče mršteći se.
     Odmahnula je glavom, a njene oči boje ahata sklopile su se uskraćeno. "Ne mogu ti kazati", reče ona, kao da su te reči žuč u njenim ustima. "Ne može ni on..."
     "Bukvalno, ne možemo", upade joj Gundalinu u reč, trljajući lice. "To štiti sebe..."
     Rid oseti da u dubinama njegovog uma nešto svetluca, jedna iskrica shvatanja koja preti da se proširi u požar. Baci se svom snagom ka toj uspomeni, da je uhvati, ali mu se ona izmigolji iz zahvata. "Kartografi?" prošaputa on, praznih ruku i očiju. "Mislite na Kartografe?"
     Gundalinu poče odmahivati glavom kao čovek kome su odsekli jezik.
     Rid se nasmeja grubo. "E bogovi, ala smo društvo!" Njegove šake se trznuše. "Šta se ovo dešava ovde, je l' to nešto zarazno?" Udari samog sebe šakom po slepoočnici, opakom snagom.
     "Nije to bitno..." Kraljica je pružila ruku, uhvatila ga za mišicu. "Ne moraš razumeti - samo veruj da je stvar važna. To će biti dovoljno. Radi sa nama na merskim pesmama; dozvoli svom umu da radi ono što je njemu namenjeno. Onda će ti se možda vratiti sve..."
     Rid žmirnu, pogleda dole, u njenu šaku koja je mirovala na njegovom rukavu; poklopi je svojom, gotovo grčevito.
     "Ride." Gundalinu je ustao i pošao ka njima, bolno, i kao da to čini protiv volje. "Znam da te Izvor na neki način drži. Ako hoćeš da se udaljiš od njega, možemo ti pomoći. Svaki način držanja može biti i slomljen. Samo nam reci šta ti je potrebno."
     Rid odvoji Kraljičine prste sa svoje mišice, jedan po jedan. On udahnu duboko, šumno, osećajući da se skeletna šaka istine steže oko njegovog grla. "Ne možeš ti meni pomoći, Gundalinu." Odmahnu glavom. "Ne može niko."
     "Pa bar mi reci u kojoj si vrsti frke." Gundalinu pruži obe šake ka njemu. "Znaš me", reče, gledajući Rida neobično napeto u oči. "Znaš da meni možeš i svoj život poveriti. Osim toga, treba mi tvoja pomoć..."
     Rid im okrete leđa. "Ja vama pomoći ne mogu!"
     "To je jedini razlog tvog postojanja!"
     Rid se opet okrete ka njima, ali od tog okreta zavrte mu se u glavi. Osetio se kao da je čitav njegov život počeo da seva u isprekidanim strobo-slikama. "Razmisliću o ovome... moram razmisliti. Moram sad da idem i da razmišljam." Bez sigurnosti kakve će posledice biti, bez pouzdanja u samoga sebe, pođe ka vratima. Otuda pogleda preko ramena. "Pitaj svog muža o merima, Damo Thalaso", reče kiselo. "Zna on o njima još ponešto, što ti nije rekao..." Nisu ništa učinili da ga zaustave dok je izlazio.

     Luna je stala pored Gundalinua; osećala je kako je njegova ruka vuče sebi dok je vitka, nesigurna figura Rida Kulerva izlazila iz dnevne sobe.
     "Bogovi", reče Bi-Zi kad ču da su se vrata zalupila. "Nadam se da je ovo bio pravi način." Njegova druga šaka, opuštena uz bok, steže se.
     "Što ga nisi zaustavio?"
     Pogledao ju je, brižan u licu. "Ja njega ne mogu silom naterati, Luno. On se sada jedva drži pri zdravoj pameti. Ako krahira, izgubili smo Vanamoinena zauvek." Odmahnuo je glavom. "To ne možemo rizikovati. Moramo verovati da će on da se vrati - dobrovoljno."
     "On je samo dečak, Bi-Zi", reče ona nežno, još videći ono očajanje, i onu svest o nečemu što je strašnije i od njenih najdubljih strahova - a to je maločas našla u Ridovim očima. "Toliko se uprpio." Zagrlila ga je, ostala tako.
     "I treba da se plaši." Gundalinu je uzdahnuo, pogladio njenu kosu, poljubio Lunu. "Zaista ima prava da se plaši, neka mu bogovi pomognu... Hajde da se vratimo u postelju."
     Klimnula je glavom, pustila da on povede, da sam odredi kakvim korakom će se ići, dok su se peli uz stepenice. "Kako to Izvor njega drži protiv njegove volje? Pomoću droga?"
     Gundalinu je pogleda iznenađeno. "Da, verovatno. Otkud znaš?"
     "Pamtim ja Izvora." Ušla je za njim u spavaću sobu, držeći ga za ruku. "Ariška je pred kraj Zime kupila od njega virus. Platila je vodom života..."
     Iskrivio je lice sećajući se toga, i klimnuo glavom. "To je ono što njemu najbolje ide od ruke. Ali ne znam čime je zalančio Rida. Nije ništa obično, jer bi Rid inače nabavljao negde drugde." Slegnuo je ramenima, i kućni ogrtač spade s njega; raskopčao je pantalone i pažljivo seo na ivicu kreveta, da ih skine.
     Luna je pustila da joj pozajmljena odeća sklizne s leđa: glatka toplina uvozne tkanine bila je, na njenoj koži, kao milovanje njegovih šaka. Legla je u njegov krevet, uklizila između pokrivača kao da ulazi u more, kao da joj je tu pravo mesto. On leže pored nje i ona za tren zaboravi bolni umor svoga tela, osećajući kako se njegovo telo sleže i namešta do njenog. Videla je kako bore od umora i bola nestaju s njegovog lica čim je prstima dotakao njen obraz, zatim plastičnu "kožu" zavoja koja je još štitila jedno mesto na njenoj ruci. Osmehnula se, ali je njen osmeh zatim, polako, nestao.
     "Bi-Zi", reče ona, "O kome si govorio, ono maločas, 'mi'? U fazonu, 'znamo', 'izgubili smo te'... Rekao si takve stvari nekoliko puta, ali nisi mislio na nas dvoje."
     Gundalinu otkloni pogled kao da je najednom nešto nezadovoljan, ili kao da se u njemu dešava neki sukob. Posle nekog vremena opet pogleda Lunu; dotače nežnim prstom tetoviranu šaru pod njenim grlom. "Govorio sam to o Kartografima."
     "O Kartografima?" ponovi ona, s blagom nevericom. "Misliš na ono gnezdo karemovskih snobova koji se sastaju u tom, sam si rekao, 'klubu', i tamo diskutuju bezmerno i beskrajno o slabostima i manama Tijamata?"
     Nasmejao se. "Znači, zato nisi htela da dođeš na učlanjenje, kad sam ih naterao da primaju i Tićune?"
     Podigla se na lakat, osećajući kako joj kosa klizi niz pleća. "Imam, zaista, preča posla", reče razdražljivo.
     "Ima tamo više nego što bi se na prvi pogled reklo. Oni Kartografi koje si videla samo su površina. Postoje dubine, slojevi unutar slojeva... čak ni ja ne znam koliko ih je."
     Njen snažni poriv da se nasmeje zamro je čim je videla njegov izraz lica i shvatila da je Gundalinu savršeno ozbiljan.
     "Ne bi trebalo da ti ovo govorim." Pritisnuo je šakom svoje oči. "Ali, tako mi bogova, ako iko ima pravo da zna istinu o tome, ti imaš. Život ću založiti u tu procenu..." Odmahnuo je glavom. "Pravi Kartografi su tajna organizacija koja je nastala u poslednjim danima Stare Carevine. Korene ima u gildi koja je predvodila kolonizaciju, za vreme Carevine. Kao što sam ti rekao, postojao je čovek po imenu Vanamoinen..."
     Slušala je ćutke, a on joj je ispričao sve. Dok je govorio, osećao je kako raste njeno razumevanje čudnog razgovora koji se dogodio između njega i Rida, i kako se njena vizija svemira preobražava dejstvom jedne tajne koja je duboka gotovo kao ona koju njih dvoje između sebe imaju. "Ali Kartografi ne kontrolišu sve što se događa u Hegiški... a?" reče ona, kad je završio.
     Nasmejao se kratko. "Ne, zato što ljudska priroda jeste to što jeste. Pokušavaju... ali, često, dolaze u sukob sami sa sobom, na raznim nivoima, u raznim okolnostima. Čak i na najvišem nivou Kartografi mogu samo uticati, nikad vladati."
     "U Kartografe je učlanjen i Rid, i Izvor...?"
     Gundalinu klimnu glavom, onda podvuče jednu ruku pod glavu. "Postoji jedna frakcija u Kartografima, koja sebe naziva Bratstvo. Njihov cilj više nije dobrobit celog naroda, nego samo njihova dobrobit. Idu istim putem, ali ka drugom odredištu. Bratstvo sagledava Hedžu kao svoj plen, koji treba uloviti. U interesu je njihovom, da potpomognu sve ono što će destabilizovati ovo društvo, status quo u njemu. Dakle: droga, politička korupcija, rat. Gde god se ravnoteža naruši, nastaju patnje, a Bratstvo žanje profite. Rid je bio jedan od njihovih slugeranja... a sad im je alatka. Kitaro..." Glas mu zape. "Kitaro je mesecima pokušavala da aranžira ovaj sastanak između nas dvojice; ali na Rida se toliko pomno motri da sam počeo verovati da se stvar nikad neće moći izvesti." Zaćutao je, kao da razmišlja o čudnim plodovima Ridove nenadane posete.
     "A kome ti pripadaš?" upita ga Luna najzad. Bila se udobno smestila na elastičnom madracu, koji se oblikovao prema njenom telu. "Ako Rid pripada Bratstvu."
     "Branim stanje kakvo jeste, status quo. Eto kome pripadam, ili sam pripadao." Diže pogled ka draperijama senki i polusvetla na plafonu. "Ponekad tu frakciju zovu Zlatna sredina. Tvrdnja je njena da se bori za nastavak pravog rada Kartografa, na taj način što održava ravnotežu hegemonijskog poretka - a to tumače kao vlast Karemovaca nad ovim segmentom Starog Carstva. Neko vreme sam se nadao da je to zaista tako jednostavno..." Njegove oči potamneše.
     "Predomislio si se zbog dolaska na Tijamat?" Položila je šaku na njegovo rame.
     "Tim dolaskom samo je završen jedan proces. Ništa, nikad, nije tako jednostavno... ni pravda, ni nepravda." Pogledao ju je u oči i osmehnuo se, sa žaljenjem i ironijom. "Bez Reda, Haos ne bi imao razlog postojanja... a bez Haosa, nema razloga za Red. Oni su jedno drugome potrebni, jedno se drugim hrani. Samo zajedno su celi. Kartografi, u svojoj taštini, kažu da je to Velika igra."
     "Pa dobro, onda ko... ili šta... je stvarno u centru? Na vrhu?"
     "Ne znam." Slegnuo je ramenima. "Koliko god se visoko popnem, uvek ima još nekih nivoa, iznad mene."
     "Onda kako znaš u koga možeš imati poverenja?"
     "Pa, ne znam." Njegov osmeh postade žalostan. "Možda to čak i ne utiče bitno na Veliku igru. Sibilskoj mreži je bio potreban povratak Vanamoinena i njegov dolazak na Tijamat. Sve frakcije su pokušavale da ovladaju i manipulišu Vanamoinenom - nijedna nije uspela. Ipak, on je ovde... Zato verujem da će nam on pomoći. I zato verujem da to ne možemo silom ubrzati, nego moramo pustiti da se dogodi na neki svoj način."
     "Al' ne moš' biti siguran", reče ona blago.
     "Ne mogu", promrmlja on, sklanjajući pogled. "Ni u šta ne mogu biti siguran."
     "Kad sam bila mala, učila me baka da su meri deca Majke-koja-je-more, i da ih Ona blagosilja i štiti. I da sam ja takođe dete Mora..." Grlo joj se zapuši od naglog jada.
     On je privuče, zagrli, poljubi u čelo, gotovo kao da ljubi dete. "The, a ja jednom poverovao da je sa mojim životom svršeno", prošaputa on, sklapajući oči i ljubeći njene usne. "Bogovi, al' te volim..."
     Sklopila je i ona oči, osetila kako suze klize, izmiču, teku niz lice, prelaze i na njegovu kožu, vrele kao vatra. Zapanjena da u središtu ovakvog uragana, njegove ruke oko nje ipak uspevaju da stvore jedno "oko" smirenosti; da je uspevaju ubediti da će sve na kraju biti kako treba. "Nije još mnogo ostalo od ove noći", reče ona uzimajući njegovo lice među dlanove, ljubeći njegove očne kapke, osećajući kako se njen umor topi i odlazi. Poče ljubiti njegove usne, a rukama kliziti niz njegova prsa, sa divnom pažnjom zaobilaziti zavoje na slabini; i kliziti niže, i osećati kako on pod njenim dodirom oživljava.
     "Onda neka jutro pričeka na nas", progunđa on, s uzdahom. "Neka pričeka..."

     Rid Kuleva Kulervo je ležao budan u svom krevetu i zurio gore, u kavez mraka koji je bio njegova soba, njegov svet. On leži budan po pola noći, svake noći, otkad zna za sebe; ipak, ne baš ovako budan. Jer nikad do sad nije znao ime onog drugog, onog koga drži u svom mozgu kao zarobljenika u košmarnom pejzažu sa nebrojenim kraterima od granata: onog kome se neprestano sveti za zločine koje taj uopšte nije počinio... On je Vanamoinen. Zna da je to istina, da mu je Gundalinu govorio samo istinu. Zna, iako se ne uspeva setiti... Vanamoinen zna.
     Rid opsova, prevrte se na stomak, zagnjuri lice u jastuk. Šta tražim ja ovde? Šta želim...? "To je jedini razlog tvog postojanja!" povikao je Gundalinu na njega. Meri. Tijamat. Ali, "voda života", ne. Ako pomogne merima, razumeće, rekla mu je vladarka. Pa, on želi da im pomogne, oseća potrebu da razume; ta potreba je kao vatra koja gori u njegovoj utrobi...
     Međutim, oni njemu ne mogu pomoći. Ne mogu mu dati "vodu smrti"; to samo Izvor može. Čak i kad bi mu Gundalinu dao laboratorijski prostor i svu potrebnu opremu, on ne bi mogao na vreme proizvesti novu "vodu smrti"; snabdevanje mora biti neprestano. Već, evo, oseća posledice toga što se proteklog dana nije ufiksao; jer, zbog one "sačekuše" koju mu je Gundalinu namestio, on je zakasnio na susret sa Ter-Foom.
     Mora smisliti neki izgovor da od Ter-Foa ipak dobije, ujutro. Treba nalupetati neke laži... jer ako ne dobije, neće moći da radi. Mora dobiti svoj fiks. I sledeći. Pa sledeći... Bez toga može samo da crkne, a tek onda neće biti nikom koristan. Ali, kakva je korist i ovako od života, kad je sve nemoguće? Čak i on sam je nemoguć: tip sa dva mozga. Možda bi mu se više dopadalo kad bi mogao verovati da je naprosto lud...
     "Riiiide." Glas kao zarđalo gvožđe izgovorio je njegovo ime u tami.
     Rid prestade da diše.
     "Ride..."
     Pridiže se u sedeći položaj. "Ko je to?" Ništa ispred njega, samo pomrčina, prefinjene slojevitosti tamnosivog na crnom, mutni dobro znani obrisi nameštaja njegove sobe. Da li se nešto zaista nalazi onde, kod uznožja kreveta, neki tamni oblik mračniji od noći, sa jednim nemogućim svetlucajem crvenog...?
     "Znaš ti ko je, Ride", šaputao je glas, uvlačeći se talasasto kao zmija.
     Hologram. Projekcija, reče on sebi, uzaludno. Noćna mora... ali, nije sanjao. Izvor mu još nikad nije ovo uradio, nikad nije prodro u zaklonitost njegove sobe, nikad povredio to poslednje sklonište gde je Rid mogao još, pred samim sobom, glumiti da je slobodan čovek...
     "Kaži", reče Izvor tiho. "Kaži mi ko sam."
     "Gospodar", promumla Rid, kao da bi tu reč radije ispljunuo. Prstima kao kandžama priteže ćebad sebi na prsa; svaki mišić u njegovom telu napeo se bespomoćnim gnevom. "Šta hoćeš?" Proklinjao je sebe bespomoćno, zato što je čuo da mu glas drhti.
     "Bio si noćas u ponoćnoj audijenciji, koliko shvatam, Ride? Kod vrhovnog sudije, i kraljice?"
     Uf, bogovi. Rid proguta svoje srce. "Nije to bila moja ideja."
     "Kad si planirao da me informišeš o tome?"
     "Ništa nije bilo", reče on promuklo.
     "Ništa", reče Izvor kao odjek, ali s teškom ironijom. "Naš Veliki neprijatelj te zgrabi i odvede na tajni sastanak, na kome ne bude ništa. Kažu ti da zaista jesi novi Vanamoinen. Zatraže da izdaš Bratstvo, i da sarađuješ s njima... ali ništa ne bude."
     Ridova usta se iskriviše. "Znaš da ne idem nikud. Kud bih i mogao? Za par dana bio bih lešina i trunuo bih."
     "Rekao si im da je nemoguće stvoriti stabilnu varijantu 'vode života'", prekorno nastavi Izvor. "Alllli, ništa nije bilo..."
     "To je bila laž! Samo da ih skinem s vrata. Ništa više." Zurio je u mrak i osećao da mu hladan znoj klizi niz leđa. Molio se bogovima da Izvor to ne može zapaziti, da ne može stvarno da očita svaku njegovu misao, svako osećanje...
     "Onda je moguće da lažeš i mene."
     "Ne lažem tebe!" povika Rid. "Kakva bi mi korist bila od toga?"
     "Zaista, kakva? Ako me izneveriš, bićeš mrtvac i trunućeš u svakom slučaju, a s tobom će umreti i Vanamoinenov mozak, ma šta ti uradio, ma šta pričao."
     Rid obliznu usne. "Za re-kreiranje 'vode života' biće potrebno vreme. Rek'o sam ti. Nećeš nikakve greške..." Njegov glas otvrdnu. "...nalik na onu koju sam jednom napravio."
     "Neću." Izvor ispusti zvuk gađenja. "Imaćeš dovoljno vremena... Ali, u međuvremenu, Bratstvo od tebe traži još jednu stvar. Izgleda da kraljičina opsednutost merima nije samo religijski fanatizam. Gundalinu i ona znaju nešto važno o merima, nešto tako tajnovito da, čini se, niko drugi ni ne podozreva da to postoji - čak ni Zlatna sredina. Ti ćeš nam pomoći da saznamo šta je to."
     "Kako?" reče Rid razdražljivo. "Noćas mi nisu hteli reći... bilo je maltene kao da nisu mogli..." Zastade. "Šta hoćeš da radim?" upita on okružujući štitovima iskricu nade u sebi. "Hoćeš da glumim da sam na njihovoj strani, sve dok ne saznam...?"
     Izvor se nasmeja a Ridova nada se ugasi kao sveća kad utrne. "Ti bi to voleo, a? Ne, ne. Ti si moje vlasništvo; Vanamoinenov mozak pripada Bratstvu... Vidim da je tvoj ljubavni slučaj sa Arijelicom Svetlohodnom procvao i slatke plodove doneo, i pored tvog trnja, Kulervo..."
     Rid sklopi oči; njegove pesnice su davile jorgan. "Uradio sam što si hteo", reče on.
     "A-ha, i to si uradio od sveg srca, reklo bi se. Mlada glupača je zacopana u tebe. Priča svojim prijateljicama da je dovodiš do takvih ekstaza da tada pomišlja da će umreti od zadovoljstva. Mislim da bi te ona čak i vodila kući, svojoj mami, kad bi ti to zatražio."
     Ridove oči se otvoriše. "Hoćeš da se oženim njome?" upita.
     "Nnnn-ne..." šuštala je tama. "Hoću da joj uvališ 'vodu smrti'."
     Pridavljeni zvuk neverice zape u Ridovom grlu. "Zašto?"
     "Da upotpunimo našu moć nad njom. Kraljica je njena majka... Gundalinu njen otac. Kad vide šta će početi da joj se dešava čim joj uskratimo 'vodu smrti', podeliće svoje tajne s nama."
     "A ako oni to ne mogu...?"
     U odgovor dobio je samo tišinu i zvuk teškog disanja.
     "Šta ako ja odbijem?"
     Samo tišina.
     "Jaakola...!"
     Tišina, i otkucaji njegovog srca.









67. TIJAMAT: Karbankl
     "Arijel", šapnu on naginjući se nad nju u njenoj postelji kao senka, pokrivajući njena usta svojim usnama, budeći je poljupcem.
     Njene oči se otvoriše, žmirkajući u divljem nerazumevanju; borila se protiv njega, tokom onog jednog trenutka koji joj je bio potreban da se sasvim probudi. "Arijel", ponovi on, a ona se ispod njega opusti.
     "Ride?" šapnula je zapanjeno, jer on nikad ranije nije bio u njenom stanu, zapravo nikad nije hteo ni blizu da priđe.
     Nije više govorio, usta je upotrebio samo da nastavi da ljubi Arijel - njeno lice, grlo; a prstima je petljao oko linije zatvaranja njene spavaćice. Najzad je žestokim pokretom razgrnu, ču da je u svom nestrpljenju pocepao tkaninu na nekom mestu, ali ne mareći. Svukao je spavaćicu sasvim, s njenog tela, čuo zvuke protesta i iznenađenja što je tako naglo ostala sasvim gola. Onda se privijala uz njega, dok je on pokrivao njenu golotinju poljupcima, i sam se svukao u pomami očajničke potrebe, i legao preko nje. Obavila se oko njega, primajući ga sa dobrodošlicom, željna da on uđe; uzela ga u sebe; bila je njegovo sklonište dok ju je on posedovao, dok joj je davao jedini poklon koji je uopšte umeo dati; najzad je povikala zapanjenim zadovoljstvom i oslobađanjem, a to je dovelo do oslobađanja njegove potrebe, unutar nje.
     Ostadoše ležeći zajedno, nogu umršenih, tela još i sad spojenih; njihova srca su jedno o drugo otkucavala, dugo, a onda je opet kazao njeno ime.
     "Odlazim", reče, i pritisnu usne na njenu toplu, sjajnu kožu, ovaj put sa beskrajnom nežnošću; onda skliznu s nje i sede. "Hoću da pođeš sa mnom." Šakom je klizio niz njenu ruku, sve dok na kraju nije sklopio svoje prste oko njenih.
     Sede i ona, odjednom sasvim budna u mraku. "Noćas?"
     "Da."
     "Kuda? U svemir?"
     "Ne, to mi nikako ne bi uspelo... U zabačene krajeve. Moraš sa mnom."
     "Zašto?" upita ona tiho.
     "Zato što sam ja umoran od života, a ti nisi."
     "Ne kapiram..."
     "I ne moraš. Moraš samo imati poverenja u mene. Imaš li, Arijel?"
     Lagano je klimnula glavom.
     Dohvatio ju je za ruku, povukao da ustane. "Krenimo, dakle."

     Poleteše na jug, kraljičinom lebdilicom, u okrilju mraka. Zora ih zateče još na putovanju ka jugu, iznad beskrajnih polja okeana. Otkako su poleteli, Arijel mu nije kazala više od dve reči; samo je sedela šćućureno uz njega, glave naslonjene na njegovo rame, tonući u san i budeći se povremeno. Pritisak njene težine počeo mu je bivati bolan, jer su mu nervni završeci već postajali preosetljivi. Njegov um uveličavao je sve simptome sistemskog pogoršanja u njegovom organizmu, dok su tekli dugi, tihi sati; zato je njegova svest o mukama koje su počinjale bila neizmerno bolnija; ipak, nije je budio.
     Činilo se da je ta noć večnost; pa ipak, zora mu prebrzo virnu preko ramena, govoreći mu da njihovo vreme ukradenog mira ističe.
     Arijel se najzad promeškoljila, dok je vruća svetlost dvaju izlazećih sunaca navaljivala kroz bočni prozor i zasipala njeno lice. Ispravila se u sedištu, protrljala oči, pogledala napolje, ka sumornoj nepoznatosti daleke obale od koje su se sada udaljavali, odlazili ka pučini. "Gde smo?"
     "Daleko", reče on. "Otišli smo niz obalu, otprilike do najudaljenijih postojećih naselja. Istovariću te u poslednjem letnjačkom selu koje nađem, a onda rušim letilicu u more."
     Pogledala ga je kao da je poludeo. "Zašto, Ride? Zašto smo čak ovamo došli? Nešto u vezi s merima?"
     "Ne", reče on smrknuto. "Ne u direktnoj. Sad, hoću da me slušaš, stvarno slušaš. Ne radim za tvoju kevu..."
     "Znam", reče ona tiho.
     Pogledao ju je mršteći se. Ali, samo reče: "Ne prekidaj me. Radim za tipa koji se zove Izvor. Ja sam njegov naučnik, doveo me je ovde da prostudiram mere da bih mogao proizvoditi 'vodu života' za njega." Zurila je u njega, sada ćuteći. "On je... moj vlasnik." Diže dlan, pokaza joj ožiljak. Viđao je, povremeno, kako Arijel gleda to na njegovom dlanu; ali, nikad se nije usudila da ga pita šta mu je to. "On mi govori šta da radim, i ja to radim, a ako ne, ukine mi drogu. Ako ne bih dobio fiks, umro bih."
     "Šta... navuk'o te da postaneš zavisnik?"
     "Ne", reče on grubo. "Uradio sam to sam sebi. Ali, dalje snabdevanje je u njegovim rukama..." Žurio je da govori dalje da mu ona ne bi postavila još pitanja. "Doveo sam te ovde zato što on sad hoće da uvalim tu istu drogu tebi."
     Njen dah stade. Rid vide nagli strah u njenim očima.
     "Doveo sam te čak ovamo zato što neću to da uradim!" reče on besno. "Rek'o mi je da se zbližim s tobom; i da te tucam. Nater'o me... na sve... al' na ovo neće moći. Rendera mi..." Njegove šake se stisnuše na kontrolnim instrumentima.
     "Na sve...?" reče Arijel, glasom tankim i drhtavim; obrazi su joj crveneli od poniženja. "Ne verujem ja to. Ne na sve." Prstima dotače svoje usne, grudi. "Ne na ono što je bilo noćas..." Pogleda ga očima koje su spaljivale njegovu kožu.
     Gledao je pravo napred, u morski plavozeleni beskraj. Pokaza prstom napred. "Eno. Ona ostrva se zovu Najdalja, je l' tako? Kol'ko je meni poznato, niko ne stanuje južnije od tog arhipelaga, a i na njemu je samo jedno letnjačko seoce, na jednom ostrvu. Tako je zabačeno da su tamo jedva i čuli za Karbankl. Nastanjivo je tokom celog ovdašnjeg klimatskog ciklusa, dakle nećeš morati nikad da odeš odatle. Ispričaj im da je oluja skrenula tvoju brodicu i da te je more izbacilo na plažu."
     "Sama...?" reče ona nejako. Odgovorio joj je ćutanjem. Ona skrenu pogled s mora, sa dalekih tačkica purpurnog i sivog koje su narušile savršenstvo njegove površine; pogleda Rida u oči. Šake joj se, u krilu, stisnuše. "A onda šta? Očekuješ da tamo živim, da budem... daštu... u nekoj kamenoj kolibi?"
     "Pa, tako su Svetlohodni živeli generacijama", odseče on. "Čak i Ariška je tako živela pre Promene. To je vama u krvi; naviknućeš se."
     "I koliko dugo tako?"
     Duboko je udahnuo. "Možda do kraja života."
     Okrenula se na sedištu. "Zauvek...?"
     "Ako znaš šta je dobro za tebe. Izvor hoće da te upotrebi protiv tvoje majke i Gundalinua. Smatra da njih dvoje poseduju nešto što njemu treba, a ti ćeš mu biti sredstvo da to dobavi. Zakačiće te na 'vodu smrti', onda će pustiti da ona deluje u tebi; šema je, kad Kraljica i Gundalinu vide da njihovo dete umire santimetar po santimetar, daće mu to što imaju. Međutim, oni mu ne bi mogli dati to, ni kad bi hteli. A ja Izvora zaustaviti ne mogu. Ne može niko. Možeš samo ti. I to tako što ćeš nestati, sasvim."
     "Sve to... zato što volim tebe?" reče ona glasom koji se raspadao. "Zato mi se sve ovo dešava? Nikad više neću videti Karbić? Nikad moju porodicu, ni..." Njen jad, izdanost, bespomoćni bes, punili su Rida toliko da više nije mogao disati; gledajući je, razumeo je šta je sve izgubila za samo nekoliko sekundi. Šta joj je sve uradio sa samo nekoliko reči. Pritisnula je šake na lice, tako da su joj prsti pobeleli. U njene oči već su navirale suze besa, mržnje... sramote, i neumoljive gladi. Dovršila je nerazgovetno: "...ni tebe?"
     Udahnuo je duboko, šumno, osećajući da se isti takav očajni bes protiv nemoguće sudbine uliva u njega, kao vazduh u pluća. Nikad nije želeo ovo, nikad nije hteo ovu žensku... Nametnuta mu je, upotrebljena je protiv njega kao sprava za torturu, od strane čoveka koji je torturu nad njim pretvorio u izvrsnu umetnost. Trebalo bi da je mrzi. A ipak... Slepo skloni pogled od nje, da ona ne bi stigla da vidi istu takvu neumoljivu glad u njegovim očima.
     Poče proveravati instrumente i displeje, opsesivno: mehanizme koji su radili pretprogramirano i kojima zato nije bilo potrebno nikakvo podešavanje... pokušavao se izolovati od Arijeline neizbežne blizine. Ali njegova izdajnička čula registrovala su njeno prisustvo, i o tome obaveštavala svako vlakno njegovog tela... kao da je svaki dah njen, svaki pokret, produžetak njegovih dahova i pokreta... i najzad nije bio siguran kako se desilo da je on opet dira, ljubi, drži u naručju. Jauknuo je tiho, jer je od svojih nerava, već odmaklih u procesu raspadanja, dobio bol kao od električnih žica pod naponom. Ali bol je njegovu seksualnu uzbuđenost povećao, načinom divno perverznim. Grlio je Arijel, uživao u svakom čulnom osećaju kao da mu je poslednji.
     "A ti... da li se vraćaš njemu?" prozbori ona, uz sam njegov vrat, usnama mekim i toplim. Izvoru.
     "A, ne", reče on. Odmahnuo je glavom. "Pustiću da me lebdilica povuče dole. Dosta je bilo. Neka Izvor misli da smo se udavili zajedno." Preplavi ga talas užasa na pomisao kako će se hladne morske vode sklopiti iznad njegove glave, kako će mu napuniti pluća, najzad ga uzeti pod svoje. Prinudi sebe da se priseti da će se stvar okončati brzo, možda za nekoliko sekundi, ako on isključi sve bezbednosne mehanizme i udari u more na pravi način. Takođe prinudi sebe da pomisli na alternativu.
     Osetio je da se Arijel ukrutila pored njega. "Onda me povedi sa sobom", promrmlja ona. "Povedi me. Baš me briga. Ne živi mi se bez tebe..."
     Odmakao se od nje; šakama ju je stezao za ruke, tako jako da se njeno lice najzad trgnulo od bola. "Ne. Onda bi pobedio, taj jebani bolesnik! Ti moraš živeti!" Prodrmao ju je. "Ako me voliš, tako ćeš učiniti."
     "Onda zašto ne bismo oboje ostali živi?" upita ona. "Vrhovni sudija će nam pomoći. Gundalinu je rekao da te poznaje i da ti može pomoći. Nije prekasno..."
     "Za mene jeste! On mi ne može nabaviti ono što je meni potrebno. A ne može ni tebe da zaštiti. Ja ću umreti, Arijel, čuješ li ti mene, jebo te? Mrtav sam, osim ako otpuzim nazad do Izvora, potrbuške, i molim ga kao pas da mi da ono što mi treba. A on mi neće dati ako ja njemu ne dam tebe."
     "Pa, ako je to samo neka droga..."
     Nasmejao se oštro, zvukom neverice, ali na način kako bi to mogao čovek koga nabijaju na kolac, u prvom trenutku prodiranja šiljka. Okrete glavu od Arijel, sumorno zgađen. "To letnjačko selce je na onom sledećem ostrvu. Tu ti silaziš."
     "Ne silazim..." Stupila je u akciju, pružila ruke naglo pored njega. Napala je instrumente, boreći se i protiv njih i protiv njega; isključila automatiku, tako da je lebdilica sad bila na režimu ručnog pilotiranja. Rid je odgurnuo Arijel žestoko ka vratima; lebdilica se poče trzati, zatim se sjuri nadole. Borio se da je vrati vozilo pod kontrolu, ali se Arijel opet baci na njega, pritisnu njegovo telo uz tablu s instrumentima. Osetio je da se lebdilica strmoglavljuje, da izmiče ispod njih. "Arijel!" povika on i udari je otvorenom šakom preko lica, u očajnoj panici. Ona pade u sedište, i tu ostade prikovana ubrzanjem. Leteli su naglavačke, pravo ka plavozelenoj vodi; odjednom nije mogao ništa drugo videti.
     Frenetično poče izvikivati komande upravljačkom sistemu lebdilice, istovremeno vukući ručne kontrole, ne bi li svojom snagom zaustavio njihov fatalni luk. Pošto su ga uvek drugi vozili, nikada nije postao iskusan pilot; sada, kada je bilo prekasno, proklinjao je sebe zbog toga.
     Vide liniju blede oker boje, zatim obilje rđastog crvenog i zelenosivog; to je ispunilo njegovo vidno polje, taman na vreme da shvati da su dospeli do kopna - na koje su sledećeg trenutka naleteli.
     Letilica je udarila meljući i kršeći se, zavrtela se kao tanjir, zanjihala kao da je bacaju talasi; na taj način je, nošena zamahom, odmicala preko kamenite površine platoa. Zaletela se u jedan šumarak paprat-drveća, grunula u njega, i tu stala. Zelenilo poče padati kao kiša na njih, pokrivajući vetrobransko 'staklo' dugim resama.
     Rid je ostao da visi u obuzdavajućim poljima svog sedišta, hvatajući vazduh. Arijel se pored njega pomače, odmahnu glavom, zacvile. Taj zvuk je naglo prestao: okrenula je lice ka njemu, držeći se jednom rukom za obraz. Između njenih prstiju video je otisak svoje šake, kao crveni žig na bledoj koži. "Zašto nas nisi pustio da se slupamo!" uzviknu ona sa žestinom, glasom koji je bio sav u dronjcima.
     Njegovo telo, ispunjeno bolom, unutar sebe je brbljalo kao ludak. Oslonio se o stabilni naslon; Arijel je hvatao samo krajičkom vidnog polja. Osećao je da se na njegovoj koži već stvaraju modrice, suviše lako; i još nešto karakteristično, tanušni mlazić krvi iz jedne nozdrve, koji mu je već skliznuo niz usnu. Obrisa nos rukavom.
     "Ne umire se tebi", reče ona, "baš kao ni meni! Možemo radiom da pozovemo pomoć..."
     "Ispadaj napolje", reče on. Pošto se ona, čuvši to, nije ni pomakla, on povika svom silinom: "Kažem, ispadaj napolje!" Sačekao je da se ona oslobodi tih polja za-slučaj-nesreće, zatim je izišao na svoju stranu. Nemajući poverenja u nju, naredio je vratima da se zapečate, čim su se oboje našli napolju; zatim je pogledao skršenu donju stranu lebdilice, dugi trag otkinutih parčića koji je ostao na tlu. Jedan pogled bio je dovoljan da mu kaže da ta rešetka odbojnih polja više nikada neće moći da ih podigne.
     Pogledao je i na druge strane, sagledao okolinu. Ovo nije bilo ono ostrvo ka kome se zaputio; taj cilj video je i sad, u daljini, kako se uzdiže iz mora. Ovo ostrvo na koje su se srušili moglo se razgledati, sa tačke na kojoj je sad stajao, celo: bilo je dovoljno da se okrene oko sebe. Našli su se na nekakvoj mizernoj, bezimenoj steni koja jedva drži glavu iznad vode. Nasukani. Osetio je grčeve mučnine u želucu; progutao, jedva uspeo da se uzdrži od povraćanja. Ipak, bar imaju to drveće ispod koga se lebdilica zaustavila. Taj šumarak bio je jedini zaklon na celom ostrvu i, izuzimajući njih dvoje i nasumično proletanje ptica, jedini život na ostrvu. Zahvaljujući tim paprat-stablima, niko ih neće moći otkriti iz vazduha, ili bar niko ko se služi samo optičkim sredstvima. Tako će, ako ništa drugo, imati bar malo više vremena.
     Okrenuo se opet ka Arijel. "Selo je na susednom ostrvu. Na onom velikom." Pokaza rukom. "Ti si jak plivač. Nađi nešto što pluta; stići ćeš tamo za nekoliko sati."
     Zurila je u njega jedan dugi trenutak, a onda reče: "Ne."
     "Do vraga, Arijel...!" Zakoračio je ka njoj, stežući pesnice.
     "Neću da te ostavim." Njene šake se, na povijenoj gornjoj površini lebdilice, spletoše u oblik zvani "ljubavnički čvor". "Neću da te ostavim." Poče da plače, bez glasa.
     Zaustavio se, zagledao u nju; gledao je kako plače za njim, za njima. U telu je imao osećaj da je ispunjeno nevidljivim crvima koji gamižu jedan preko drugog - toliko da je poželeo da urla. "Pa, dobro", reče on ogorčeno. "Ostani ako ti je volja. Misliš da je ovo zbog čega se preznojavam 'samo neka droga'? E pa onda ostani da gledaš. Gledaj šta će se dogoditi i tebi, ako se ikad vratiš u Karbankl. Ostani, i budi prokleta!" Udario je pesnicom u vrata letilice, izazivajući silovite talase bola koji zapljusnuše čitavo njegovo telo. Opet opsova, žmirkajući da razbistri vid. "Udalji se od letilice!" Mahnuo joj je rukom da se udalji. "I od mene", reče razbešnjeno, videći da ona pomišlja da mu priđe. "Ostani negde gde mogu da te vidim. Tamo, ispod drveća."
     Uzmakla je, dvoumeći se, i otišla dovoljno daleko da on bude zadovoljan. Sela je u podnožje jednog paprat-stabla, omotala ruke oko kolena. Gledala ga je; oči su joj bile kao tamna jezera u senkama.
     Spustio se kraj letilice, seo na tvrdu, peščano-šljunčanu površinu zemlje. Naslonio se leđima na sama vrata, da ih zaštiti. Izvukao je paralizer iz opasača i položio ga na tlo pored sebe, pokretima prenaglašeno pažljivim. Znao je šta Arijel misli; ona će vrebati priliku da uđe u letilicu i uspostavi radio-vezu. Nije mu poverovala. To je video u njenim očima: uverenje da iz svega ovoga ipak postoji neki izlaz. Nadao se da će uspeti da je zadržava tako dugo da ona vidi koliko je potrebno videti i da zaista razume; i zatim ode odavde, ostavi ga, i nikad se ne vrati.
     Sedeo je tako, mirovao, oslonjen na oblinu vozila. Na svakoj tački gde je njegova koža dolazila u kontakt sa bilo čim, bol je postajao postelja od eksera; ali on je bio toliko umoran da se više nije trudio ni da podigne glavu.
     Metal se počeo zagrevati, pod kopljima sunčanog sjaja koji je kroz polomljene krošnje udarao u njegovo sklonište. Sunca su zagrevala i njegovu kožu, i tle rđastocrvene boje na kome je sedeo. Bogovi, ovde je baš vrućina... Ali ne kao na Ondiniju, mada će verovatno biti, kad epoha Leta dostigne svoj vrhunac; ipak, vruće u poređenju sa severnom obalom na kojoj leži Karbankl. Prepustio se toploti Blizanaca, nalazeći u njoj utehu, mada je njegovo telo od nje gorelo kao bubica pod žižom uveličavajućeg stakla. Krvni sudovi kao da su mu bili ispunjeni ledenom vodom, a ne krvlju; ili kiselinom; ili kašastim snegom.
     Sati su prolazili. Sjaj sunaca i senke išli su kao spora svečana povorka kroz tihi šumarak. Arijel je sedela bez pokreta; on takođe. Ptice bi ponekad zalepršale ispred njega; od toga je celo njegovo vidno polje treperilo kao u strobo-osvetljenju. Šuštanje resa paprati stapalo se sa zvucima mora. Bio je to blagi ali neprestani šapat, koji kao da je, što se duže sluša, postajao sve jači; kao da se more šunja ka njemu, da ga opkoli, da ga zaskoči dok on tako bespomoćno čeka; da ga udavi...
     Kriknuo je i ustao, na noge, zapljusnut vodom po licu; video da stoji na kiši, zagledan gore, u nebo modrocrno poput uboja. Prolazili su kišni oblaci i plakali nad njima. Kišne kapi su ga pogađale kao biserje, tvrde i glatke, topile se na njegovoj grozničavoj vrelini, tekle u njegov znoj, natapale ga. Samo je stajao i blenuo otvorenih usta gore u kišu, sve dok se sanjano more nije povuklo od njega; onda je osetio kako ga noge izdaju, a realnost odvlači nazad, dole.
     Srozao se niz vrata letilice, mokra od pljuska, seo u crveno blato. Procurilo je između njegovih prstiju, umirujuće mlako/prohladno. Spustio je pogled ka šakama, video da su natekle i modre; kao da su tuđe, prikačene na njega, a ne stvarno njegove. Diže pogled ka Arijel, koja je i sad sedela, sva jadna, pod nedovoljnim zaklonom paprat-stabla. Ona ga pozva po imenu: primetila je da on u nju gleda.
     Nije odgovorio. Pustio je da mu glava klone unazad, zagledao se ukočeno u nebo, pustio da kiša lije u njegova sasušena usta. Sad je njegovo lice prolivalo suze neba; čekao je da njegov jad prođe.
     Pljusak je prestao isto tako naglo kao što je i došao; vetar, sve jači, odneo je te oblake nad more. Iza oblaka su se pojavili Blizanci, oba sunca sada na pola puta niz nebo. Zapalila su oblake dugama i odsjajima, obojila su nebo dvostrukim tonovima, stakleno razbijenim komadićima boje, razlivenim vodenokolornim vizijama. Gledao je kako se stvaraju, posustaju, problikuju, kao njegova svest o svome bolno rastrzanom telu - nastajala je, gubila se, preoblikovala. Gledao je sav smlavljen strahopoštovanjem i jadom. Negde, na jednom mestu koje je izgubljeno u beskonačnosti prostora i vremena, on je video zvezde na noćnom nebu osvetljenom poput vitraža... I ničeg, ničeg drugog se nije mogao setiti iz nebrojenih uspomena koje su ga dodirivale tako užasavajućom lepotom. Niti je ikad u svom kasnijem postojanju imao ijedan trenutak stvarno takav. Zapita se: da li se sve dosad jednostavno nije želeo da potrudi da primeti lepotu kojom je bio okružen, ili mu je tek šaka smrti, kad se počela oko njega stezati, omogućila da je vidi.
     U sumrak je Arijel konačno ustala i pošla ka njemu. On nezgrapnim šakama dohvati staner-pištolj i uperi ga ka njoj.
     Pogledala ga je, a njeno čelo se naboralo. Lice joj je bilo bezizražajno i gotovo savršeno prozirno. Video je: Arijel, od stakla napravljena, čeka da se rasprsne. Međutim, ona samo reče: "Gladna sam."
     "Nema hrane", reče on.
     "Ima u zadnjem delu, zaliha za slučaj udesa."
     "Dobro... uzmi je", promumla on. "Samo, dalje od radija." Klimnula je glavom, crveneći. Polako i bolno se sklonio s puta, da bi ona mogla ući; njegovi zglobovi opirali su se kretanju, kao zarđale šarke. Motrio je dok je Arijel uzimala i iznosila hranu, onda je opet seo na vrata.
     Čučnula je, blizu njega; pazila je da svaki njen pokret bude neskriven, lagano izveden. Ponudila je hranu i njemu - konzerve sa mehanizmom za samozagrevanje. Od mirisa mu se prevrte želudac. Odrečno je mahnuo glavom. Ponudila mu je vodu. Počeo ju je lokati pohlepno, s osećajem da bi mogao popiti more do poslednje kapi i još biti žedan. Pružio joj je lonče, da dobije još vode; onda se ispovraćao, naglo i silovito, i prosuo nevelike ostatke svog poslednjeg obroka po prednjoj strani svoje odeće.
     Pokrenula se da mu pomogne. Hitnuo je lonče na nju, psujući i pljujući. Ona se brže-bolje digla na noge, pokupila konzerve, povukla se opet na svoje mesto pod drvetom; usput su joj neke konzerve i ispale, tako da je ostavila čitav trag.
     Rid je sedeo u sopstvenim izbljuvcima, bez snage da se pokrene, sve dok ga od tog mirisa nije opet uhvatila muka; onda je povraćao dok je imao šta, i najzad nasuvo, samo napinjanjem stomaka. Ipak, ostao je da sedi, mokar i smrdljiv i iscrpljen, zureći u nju, dok su senke postajale sve dublje. Nije jela ništa dok ju je gledao.
     Najzad više nije mogao da razazna njen oblik u mraku ispod drveća. U jednom trenutku mu se učinilo da čuje plač, ali nije bio siguran u to. Nije činila nikakve pokrete koje bi on mogao čuti, iznad šumova mora i uzdisanja drveća. Šištanje i krkljanje u njegovim plućima kao da se pojačavalo sa svakim sledećim udisajem. Zapitao se da li ona spava ili još sedi na onom mestu, u jednakoj nesanici, samoći, strahu. Htede je pozvati, da dođe, da ublaži njegove muke, da ga drži u naručju tokom ove, poslednje noći njegovog života.
     Creva mu popustiše. Znao je da će se usrati u gaće, i da to ni na koji način ne može sprečiti. Ne pozva je. Reče sebi da se baš raduje što je došla noć, jer, sad se ne vidi šta mu se desilo... ne vidi ona, ne vidi ni on sam. Neka ih bogovi poštede vida, oboje, tokom sledećih nekoliko sati. Jutro će brzo doleteti, a onda će mu ona poverovati. Onda će razumeti.
     Počeše grčevi nožnih mišića. Jauknuo je, protiv svoje volje; zagrizao rukav, i prisilio jedan po jedan mišić da popusti, noge da se isprave. Više nije znao da li je vazduh topao ili hladan; telo mu je gorelo od groznice, treslo se od ledene jeze. Kroz drveće je video jednu traku noćnog neba, koje je svetlucalo kao prigušeni žar: nebrojena sunca. Kao nebrojeni atomi njegovog tela, koje sagoreva sebe. Samospaljuje se. Gledao je kako izlazi mesec, mlad, ogroman i taman naspram zvezdane pozadine. Kao rupa u noći. Kao crna jama, kao ovaj singularitet koji se, umesto uma, nalazi u njegovoj glavi, gde ždere svako značenje, sav smisao, a nikad ne dopusti izlaz nijednoj svojoj tajni, nikad, pa čak ni sad...
     Sklopio je oči, pri čemu su kapci zaparali po rožnjačama kao pesak. Zbog toga su mu potekle suze, niz obraze, voda slana kao more. Glas mora ga doziva, kroz huku njegove krvi u ušima. U tom zvuku on kao da čuje i glasove mera; iako su svi meri odavno otišli iz ovog dela okeana, pošli u seobu na sever, ka nekom cilju, čiju tajnu on nikada neće doznati... ili ka sudbini koja će ih ućutkati sve, zauvek.
     Osećao je da mu svest izmiče, i pustio ju je. Neka ide; nek njega ponese ova plima, što dalje od patnje. Arijel mu je pričala kako će plivati sa merima... i on sad sebi dopusti da sanja da je jedan od njih, da je isto što i oni - upliće svoj glas u njihove svete pesme, ide za gotovo mitskim nagonom koji njih prisiljava da sad putuju kroz ova mora, na sever, u Karbankl, ka duši okeana. On sagleda viziju tog cilja: tu je, pravo napred, vidi se kroz zelene senke i plave mlazeve svetlosti, u eteru ovog njegovog sveta; osećaju se udisaji i izdisaji, subsonični bubnjajući glas diva koji ga zove kroz kapije smrti. A one blistaju kao sjajni zubi Razdirača Rendera, koji su spremni da pokidaju meso sa njegovih kostiju a kosti da samelju u pesak.
     Ali, kad su se približili, glas je utihnuo, kao što je on i znao da će biti; svako kretanje je prestalo, čeljusti su se raširile. To je dobrodošlica merima: da uđu, da ponude svoje pesme obnove, a zauzvrat da dobiju blagoslov za još jedan vek u miru. Pa, njegova je namera od početka bila da to tako dejstvuje...
     Senke na vodenim bojama njegovog snevanog sveta: zamračuju. Figure, tuđinske ali poznate po obliku, spuštaju se iz visina, šire mrežu između sebe, da uhvate žitelje ovog njegovog sveta, da taj živalj povuku ka dubini, udave, zatim opruže po palubama ili obali, kolju, sakupljaju krv iz tih svetlih grla, pretvaraju je u jednu skupocenu ogavnost; da unište taj njegov narod zajedno sa svim tajnama koje čuva...
     Ali ja sam čovek, viče on, dok se mreža spušta preko njega kao mrtvački pokrov. Nisam mer! Čovek sam! A maločas je to bio zaboravio, zaboravio da nije isto što i oni, da je more smrt, da more čeka da ga uništi; zaboravio da se plaši. Nikakvo ronilačko odelo nema, nigde maske, ni cevi za vazduh - on je nag, on se davi, on je živi mrtvac koji gleda kako ga kolju a onda se davi u svome krvoliptanju...
     Rid se probudio sa pridavljenim uzvikom; nos i usta bili su mu puni krvi, curila mu je iz usta, iz krvarećih membrana u glavi. On pade napred, kašljući i pljujući, grčevito se boreći da diše. Posle nekog vremena krvarenje popusti. On ostade ležeći na boku, mlitav, nemoćan da se vrati u sedeći položaj. Ležao je mirno, osećao da mu se mišići krute i stežu, da ga protiv njegove volje savijaju u fetalni zgureni položaj; istovremeno je osećao da njegovi telesni sistemi popuštaju jedan po jedan, da se mučiteljski čekrk koji ga raskida pokrenuo još za jedan zubac. Počeo je uplovljavati u delirijske snove - slike srcolomeće lepote, divne strasti, ali svaki put su mutirale, kao i njegovo meso, u košmare agonije i raspadanja. Ipak, bio je zahvalan za njih, jer su mu onemogućavale da zna šta je stvarnost i šta mu se dešava.
     Zora je naišla, i mada se noć opirala, zora ju je kopljima vatre istisnula iz šumarka; ujedno pozabadala vatrene iglice u njegovo telo, na silu mu otvorila očne kapke, tragajući za znacima života. Rid je tiho zavapio, pogledao u lice novog dana, kroz kapke toliko natečene da su se njegove oči pretvorile u proreze. Ali ostale su otvorene, od neverice, zato što je otkrio da Arijel leži pokraj njega na zemlji i spava. Zapitao se koliko dugo je ona tu. Bio je ispunjen osećanjem čudne euforije i mira, ali samo nekoliko trenutaka. Onda je shvatio da to nije san.
     Pištolj. Gde je pištolj? Odgurnuo se od tla, ponet slepom panikom, cimajući svoje zgrčene mišiće, prisiljavajući ih na pokret. To je pratio životinjskim režanjem, od silne patnje. Paralizer je još ležao na tlu, na istom mestu gde ga je on ostavio; a bio ga je ostavio ispod sebe. Pruži ruku ka njemu - i vide kakva je. Pocrnela, naduvena, kao grudva izgorelog mesa koja drhti na kraju rukava. Opsova gusto, zatvarajući oči. Njegovo meso bilo je nekako sunđerasto, pod pritiskom se ugibalo i tako ostajalo, kao topli vosak. Do kraja ovog dana otpadaće sa kostiju, kao gubavcu.
     Opet je otvorio oči, jer se Arijel pomakla pokraj njega. Pridigla se, protrljala lice, pogledala preko mora; izgledala je zapanjeno, kao neko ko se probudio iz sna i onda shvatio da još sanja. Oči su joj bile crvene i otečene, kao da je glavninu noći probdela plačući.
     Okretala se polako, žmirkajući previše, sve dok nije bila licem u lice s njim. Onda joj se usta otvoriše. Ukočila se, prestala da diše, zaboravila svoje postojanje pred užasom njegovog. Sedela je tako, sleđena, činilo mu se celu večnost, bez disanja; za sve to vreme njegovo namučeno telo je tvrdoglavo nastavljalo da udiše i izdiše, šištavo, bučno. Na posletku je udahnula, onda se oglasila jecajem ojađenosti i užasa. "Damo i svi bogovi", reče ona drhtavo. "Ride...?" Kao da ne može prisiliti sebe da poveruje da je to, to ispred nje, on.
     Klimnuo je.
     Pritisnula je šake na usta. "Majko-sviju-nas, šta se događa? Šta je to? Zašto...?"
     "...pozorio sa' te..." šapnu on. "'Voda s'rti'..."
     Načinila je neki zvuk duboko u grlu, kao da je njegova agonija na trenutak napala i njeno telo. Razumela je... sada je, konačno, razumela.
     Osmehnuo se; i video kako se njen užas produbljava čim je shvatila koji je to izraz na njegovom licu.
     Odgurnula se od tla, ustala. Njeno lice se menjalo. "Ne možeš ti ovo da učiniš! Pozvaću Gundalinua..." Krenula je da ga mimoiđe, pružila ruku ka vratima letilice, izgovorila šifru za otključavanje.
     Bacio se ka pištolju, koji je i sad ležao na tlu pored njega. Širokim zamahom, držeći ga oberučke, digao ga je i ispalio. Arijel kriknu od šoka i očajanja, i opruži se, bespomoćna, po crvenoj zemlji, a vrata letilice digoše se nad nju kao ptičje krilo.
     Rid je polako okretao glavu, video njene noge, leđa; ali nije mogao videti njeno lice, niti je ona, iz položaja u kom je ležala, mogla videti njega. Čuo je bezumno cviljenje svog glasa, koje nije mogao zaustaviti, jer su se kroz njega sada valjali udari bola od ovih naglih pokreta. Davljenje... okean... meri... davljenje u bolu... smrt... Pomozi mi, molim te, pomozi mi... To su bili nečiji krici u njegovoj glavi, on nije znao čiji, zatvorenikovi, eto ko vrišti... Vanamoinen...
     Odmahnuo je glavom ne bi li je razbistrio. Kad paraliza izazvana pištoljem prođe, on će biti u takvom stanju da neće moći sprečiti Arijel da pozove ma koga. A ona mu ne veruje ni sad - ne veruje da niko ne može da je zaštiti od Izvora. Neka bude prokleta i bačena u pakao; zbog nje se za njega sve pogoršava, sve postaje teže... Zašto ga nije poslušala? Želeo je čist kraj. Nikako da ga neko vidi ovakvog; ali, moralo se desiti da ga gleda baš ona, kako bljuje, trune, skapava... zato što ga ona voli. Ispustio je pištolj, podigao šaku do glave koja je pulsirala od bola; spustio je odnoseći punu šaku svoje kose, zarobljene između natečenih, nekrotičnih prstiju. Ostade zureći u nju, dugo.
     Treba onesposobiti radio. To se mora uraditi. Samo kad bi mogao naći snage za taj posao, pa onda da se odmara - da prepusti da se stvari odigraju do kraja. Biće kraj svemu, njegovim patnjama... merima... sve će biti izgubljeno, uzaludno, besciljno...
     Nekako se okrenuo i pridigao, ignorišući zvuke koje je sam stvarao dok su vatre pakla proždirale njegovo telo. Dovuče se u kabinu, leže preko pilotskog sedišta, grcajući, iskašljavajući krv, nemoćan da gleda ili misli, sposoban jedino da oseća bol. Napokon posegnu rukom prema komunikacijskom delu instrument-table. Pri tom pokretu, ruka mu prođe kroz vidno polje, i on vide kosti jednog prsta kako vire iz polumrtvog mesa.
     Njegova ruka se trže nazad, bez ikakvog učešća njegove volje, kao da ga najednom kontroliše neki lutkar. Negde u razbijenosti njegovog mozga zatočenik je likovao, držeći ključeve. Ti si moja posuda. Nemaš ti šta da hoćeš i nećeš, govorio je Drugi. Ja moram živeti. Ja moram živeti.
     Njegov krik besa i izdanosti umre mrtvorođen. Njegov slomljeni glas pozva panel na aktiviranje: Drugi je istiskivao te reči jednu po jednu iz njegovog grla, Drugi je svaku pojedinu ispljunuo iz njegovih usta, a sa svake je kapalo crveno. Morao je dvaput da ponovi, tek tad su instrumenti shvatili i prihvatili.
     "Jaakola..." zahripa on u otvorenu liniju, lijući krvave suze. "Imam je... Učiniću sve što hoćeš. Pomagaj..."









68. TIJAMAT: Karbankl
     "O, hooo, Svetlohodni..."
     Ukres diže pogled. Do ovog trenutka je praznim pogledom "ispitivao" praznu površinu stola. Sad vide Kirarda Seta Dalekoputova koji je nalazio krivudavu stazu prema njemu, kroz gužvu na plesnom podijumu kluba Zvezdošetne.
     "Nad'o sam se da ću te naći ovde", reče Kirard smeškajući se; zaustavio se pred stolom, s onim znalačkim pogledom od koga se Ukres već počeo zamarati.
     "Š'a 'e?" reče Ukres, naslanjajući se unazad.
     Dalekoputov skliznu u njegov separe, ali sa suprotne strane stola. "Imam poruku koju treba da isporučim... imaš je i ti."
     Ukres uzvi obrve, nemalo iznenađen. "Je l' to nešto oko Bratstva?"
     "Nego šta." Kirard protrlja bradu bacajući dokone poglede prema gomili. "Izvor je morao otići, pozvali su ga; ima posao na Ondiniju. Očekuje da će se uskoro vratiti na Tijamat..."
     "Ah, taj zanosni nadsvetlosni tranzit", progunđa Ukres, osećajući kako zavist uskomešava sedimente njegovih davnih snova.
     "Treba da nazdravimo u čast progresa", reče Kirard ironično, "al' kako, kad nema pića." Pokretom ruke pokaza praznu širinu stola; njegovo lice je zahtevalo objašnjenje ili poziv.
     Ukres mu ne dade ni jedno ni drugo, samo slegnu ramenima. "Šta ima veze sa mnom to što je on otiš'o?"
     Kirardova srdačnost nestade, zamenjena jednako uznemirujućom direktnošću. "Mi treba da nastavimo naše sadašnje aktivnosti u vezi sa laboratorijama gde se ono prerađuje, i da izdvajamo rečene količine... Onaj Novosklonac, Ter-Fo, komanduje u 'Persefoninom' dok se Jaakola ne vrati."
     "Rek'o si nešto o porukama."
     Kirard Set je oklevao, na način zbog koga Ukresova nelagodnost samo postade još veća. "Poruka je za tvoju ženu. O Arijeli, i o Kulervu, Izvorovom čoveku."
     "Šta o njima?" reče Ukres oštro.
     Kirard Set se zavali unazad, kao da hoće da mu se izmakne iz dohvata. "Već znaš da su se to dvoje viđali... Ali možda ne znaš da je Kulervo narko-adikt - zavisnik je od jedne droge koju je sam kreirao. To mu je neka degenerisana vrsta 'vode života'. On je zove 'voda smrti'. Smrtonosna je. On ju je uvalio Arijeli."
     Ukres se trže, sede sasvim uspravno, a šakama steže ivicu stola. "Štaaa?" reče.
     Dalekoputovu najednom kao da je bilo teško da ga pogleda. "Izvor hoće nešto od Kraljice, ili od Gundalinua", reče on tiho. "Zato želi da oni razumeju sledeće: ako mu ne daju to što traži, on će malu da ostavi bez droge." Zavuče ruku pod košulju. "Evo. Ovo ti je traka sa snimkom onog što se dogodi sa... adiktom. Ja, da sam na tvom mestu, ne bi' je ni gled'o." Dobaci mu "dugme" sa trakom na sto.
     Ukres ga dohvati i zadrža između ukočenih prstiju. Opet pogleda Kirarda. "Gde su?" reče. Šaka mu se oko trake steže u pesnicu. "Gde drži Arijel? Bogove li ti božje..."
     "Nije to tvoj problem, ej!" zašišta Kirard. "Ti sad pripadaš Bratstvu! Žena ti nabija rogove s ocem te dece, a to su kopilad - Arijel uopšte nije tvoje dete, sam si to rek'o. Ovladaj stvarima, čoveče. Sve što se dešava ide u tvoju korist - u tvoju korist, ako dobro odigraš svoju ulogu u ovome. Od tebe se samo traži da vladarki preneseš poruku. Reci da su te spopali neki nepoznati ljudi, bez lica; glumi da si potresen, koliko god je potrebno; ali neprestano imaj na umu da je samo gluma..."
     Imaj na umu. Ukres je sedeo kruto, primoravajući sebe da ima na umu tvrde, korisne lekcije kojima ga je Bratstvo naučilo. Duboko je udahnuo, koncentrisao se na napor da ovlada sobom. "Samo gluma", ponovi on, bez ikakvog izraza na licu. Spusti pogled ka svojoj šaci, koja je sada ležala mlitavo, otvorena, na stolu. On ugura dugme sa trakom u kesu na opasaču, onda opet pogleda Kirarda. "A šta to, po Izvorovom mišljenju, njih dvoje imaju a što niko drugi nema? Osim jedno drugo, naravno?" Njegove usne iskriviše se ironično.
     Laki osmeh olakšanja povuče nagore krajeve Kirardovih stisnutih usana. "Nešto oko mera."
     Ukres se namršti. "To dvoje ne znaju o merima ništa što ne znam i ja."
     "Možda su od Kartografa dobili neke nove informacije."
     Odmahnuo je glavom odrečno. "Jaakola ima svoje kontakte u Kartografima, širom cele Hedže. On bi tako nešto mogao saznati i bez pribegavanja..." ubistvu moje kćeri... "bez pribegavanja uceni, tako mi bogova."
     "Onda je moguće da njih dvoje stvarno znaju nešto što niko drugi ne zna." Kirard slegnu ramenima. "To nije, i budi srećan što nije, naš problem."
     "Kakvog dokaza imamo da je on zaista odveo Arijel? I da takva droga zaista postoji?" reče Ukres, ne sasvim nemarno. "Kraljica i Gundić će tražiti i neke druge dokaze, osim ove trake."
     "Jesi li viđao Arijel po gradu, u poslednje vreme? Ili Kulerva?"
     "Nisam", reče on, i steže usta.
     "Nije niko. Jaakola ih je odveo sa sobom na Ondini, da bi ovdašnjim zainteresovanim stranama pružio dovoljno vremena da uvide da nikakve alternative nemaju. I da mogu da spasu Arijel jedino ako njemu daju to što traži, nikako drukčije. Kad bude pravi trenutak, on će je vratiti."
     Ukres pogleda na drugu stranu, poče pretraživati gomilu gostiju priželjkujući da ugleda talas srebrne kose, osmeh dirljivo poznat; da čuje Arijelin smeh, ili makar glas dignut u gnevu, glas koji osporava njega kao što je on osporio nju... Ali, vide samo nasumično kretanje i buku bez smisla: lice haosa, u tiskanju neznanaca...
     "Što pre bude poruka preneta, to bolje", reče Kirard tiho. "Bolje za svakog." Ustade i okrete se bez pozdrava, i nestade u gužvi.
     Ukres je sedeo još nekoliko dugih trenutaka zagledan u prazni sto. Onda više nije mogao da se uzdrži, izvadio je dugme iz kese i ubacio ga u projektor ugrađen u rub stola. U vazduhu ispred njega trodimenzionalna slika zatreperi i ožive. On poče gledati... i nastavi, paralisan nevericom. Najzad natera svoju šaku na pokret, ali ne odvoji pogled od užasnih slika sve do trenutka kad je njegova pesnica pritisnula dugme za isključenje i presekla tok gnusnog horora.
     "Samo trenutak, Ukrese Svetlohodni..."
     Ošamućeno diže pogled u nelice Torinog iznajmljenog servo-androida.
     "Ne dozvoljava se javna upotreba takvih vizuala u klubu", reče robot bez ikakvog naglaska. "Molimo uzmite zasebnu sobu za buduće gledanje, iz razloga obzirnosti prema drugim gostima."
     Klimnuo je glavom bez reči, nemoćan da odgovori, makar kako, ovom zujavo-upornom govoru robota.
     "Mogu li ti doneti nešto za umirenje živaca, gospodine. Paketić iesta, zdelu ukiseljenih ribica?" Robotova dva paralelno postavljena video-senzora posmatrala su ga neljudski strpljivo, kao insekatske oči.
     "Donesi mi piće. Neko žestoko. Donesi šest pića", reče on. Robot ga pogleda. "Očekujem goste", dodade on razdraženo.
     Servo se učtivo nakloni i ode. Vrati se sa šest pića, brže nego što je Ukres očekivao; a Ukres ih onda popi jedno za drugim, brže nego što je mislio da je moguće.
     Pića nisu proizvela nikakvo primetno dejstvo na ono što se dešavalo u njegovoj glavi. Sedeo je sa praznim čašama poređanim pred sobom, a traka se ponavljala i ponavljala u njegovom pamćenju; bio je siguran da više nikad neće moći ništa videti jasno - bez primesa tih drugih slika.
     Posle nekog vremena robot opet dođe do njegovog stola. Ukres je osećao kako robot razgleda red praznih čaša, pa prazna sedišta oko njega, i njega samog, sve u nemoj kalkulaciji. "Tvoji gosti su sprečeni da dođu, Ukrese Svetlohodni?"
     "Daj još šes'", reče on.
     "Da, gospodine", odvrati servo i udalji se. Ukres ostade da gleda šest praznih i da ih raspoređuje u sve nove uzaludne geometrijske konfiguracije. Dece - nemam. Ona mi nije kći. To je rekao, baš tako, pred svedocima, jednom... i verovao da u to stvarno veruje. Okrenuo je leđa svojoj deci, koja su tada bila obuzeta konfuzijom i tugom; okrenuo im je leđa zato što, saznavši istinu, najednom više nije mogao da ih gleda...
     Opsovao je tiho, dok se ogavna halucinacija povlačila iz njegovog uma ustupajući mesto uspomenama na njih... na njegovu decu kako se smeju, kako se drže za njegove noge, zidaju kule od peska; njegovu decu sa suncem u kosi i rukama punim školjkica i šarenih kamenčića: to su bila velika bogatstva... Sećao se kako su svojim igrama unosili život i radost u hodnike i dvorane Palate, hladne grobnice u kojoj je njegova mladost umrla. Sećao se njihovih oduševljenja, i suza, i zlovolja; muzike svirala, treska razlupane činije - i njihovih dečjih očiju koje gledaju gore, ka njemu, dajući ljubav bezuslovnu i bez ikakvih pitanja, i zahtevajući samo jedno, da on voli njih bez ikakvih rezervi.
     Njihovi životi, mladost, njihova srca, bejahu njegovi. Možda je Gundalinu zasadio seme, ali Gundalinu ih nije gledao kako rastu. To su njegova deca...
     Uspomene počeše najednom da se guše pod teretom onih prizora grozomornog umiranja: ali žrtva je sad Arijel. Ona pati, ona umire, meso otpada se njenih kostiju, pred njegovim užasnutim očima...
     "Ukrese..."
     Trgnuvši se obori neke čaše; diže pogled ka njoj. Tor Svetlohodna je stajala pored njegovog stola, a iza nje drugačiji robot, za rad i nošenje tovara, tipa 'Poluks'; oboje su zurili dole, u njega. "Hvala, Poli", reče ona. Poslala je Poluksa od sebe, i sela, nepozvana, u njegov separe, nasuprot njemu. Prebrojala je prazne čaše u neredu, načinila grimasu. "Poluks mi reče da noćas piješ more", reče ona, "a to ne liči na tebe." Spustila je pogled, da ne gleda kako se mršti. "O'š piješ još, ili bi radije da popričamo o tome?"
     Zaustio je da nešto kaže, odmahnuo glavom, bacio pogled ka projektoru.
     "Je l' to u ikakvoj vezi sa trakom koju si gledao? Ni to baš nije u tvom fazonu." On je pogleda a ona slegnu ramenima. "Poluks sve vidi, Tor sve zna..." Ovlaš ga je dotakla po ruci, s neočekivanom brižnošću. "Neko koga si poznavao?" reče ona tiho.
     "Ne", reče on, stežući tu šaku u pesnicu. Pročistio je grlo. "Torice... jesi li viđala Arijel, poslednjih, recimo, nedelju dana? Ili Rida Kulerva?"
     Njena šaka se stisnu. "Čekaj ovde", reče ona, ustajući. "Odmah se vraćam. Sačekaj me..." Uperila je prst ka njemu, usplahirenog lica.
     Čekao je. Vratila se sa dvojicom... sa Kulervovim ljudima, uvide on; pamtio je upadljivi kontrast između te dvojice. Nada i olakšanje su zapevali u njemu, a onda je video njihova lica. Kliznuli su u separe, onaj mali, hitro i vešto. Tor je sela s Ukresom, ali je neočekivano pružila ruku prema tom malom čoveku i splela prste s njegovima, kratko ali senzualno. Ukres primeti da je lice tog tipa sumračni pejzaž posekotina i modrica.
     Drugi žigosani, Ondinac, izvukao je nekakvu životinjicu iz odeće, stavio je na sto pred sebe i počeo je gladiti po leđima. Gledajući njegov izraz lica Ukres se zapita kome je od to dvoje, čoveku ili životinji, potrebnija uteha. Stvorenjce je ispuštalo neke čudne zvuke, nalik na blagi, tihi smeh, dok su Ondinčevi prsti raskuštravali njegovo krzno.
     "Niburu i Ananke", reče Tor, predstavljajući ih kao da su jedinica. "Oni rade..."
     "Za Kulerva. Znam", progunđa Ukres.
     "Ovo je Ukres Svetlohodni Letnji", reče ona njima.
     "Znamo", reče mali. Izgledao je podozriv. Ukres uvide da je bolje poznat po svojim poslovnim vezama s Izvorom nego po svom odnosu sa kraljicom.
     "Vi treba da razgovarate", reče Tor. Naslonila se unazad, prekrstila ruke ispod grudi.
     "De 'e Kulervo?" upita Ukres ravno.
     Dvojica žigosanih se pogledaše, neodlučni.
     "Tako ti Dame i svih bogova, Kedalione", podstače ga Tor nestrpljivo, "reci mu ono što znaš."
     "Rid je na Ondiniju", reče Niburu, bacajući pogled dole, na svoj dlan. "Tako sam, bar, ja čuo."
     "Onda šta ćete vas dva još ovde?" reče Ukres, mršteći se.
     Niburu diže sumorni pogled. "Ne znam... Ter-Fo nam je upravo naredio da i mi otputujemo tamo."
     "Zašto je Kulervo otišao bez vas? Mislio sam da ste vi njegova letačka ekipa?"
     "Jesmo." Niburu je klimnuo glavom. "Ne znam. Nešto se desilo... Otišli smo jednog jutra do njegove kuće da ga vidimo, a njega tamo nije bilo. Nije ga bilo nigde. Ter-Fo me je ubio od batina, i tek onda poverovao da nas dvojica nemamo ništa s tim nestankom." Dotače se po vilici, trgnu licem bolno. "Posle toga niko nije hteo ništa da nam kaže. Zatim, danas, Ter-Fo zove i javlja da je Izvor odveo Rida nazad, na Ondini. I da mi treba isto da budemo na Ondiniju. To je sve. Ja to nisam očekivao; on je još radio na svojim merskim istraživanjima. Zaključio sam..." Odmahnuo je glavom. "Po Ter-Foovim pitanjima sam zaključio da je Rid, možda, pokušao da pobegne, i da su ga uhvatili. Ali nemam pojma šta je moglo biti toliko užasno da ga nagna na tako nešto. Izvor postupa s njim kao s govnima, ali Rid zna da izlaz ne postoji." Pritisnuo je žigosani dlan na površinu stola, kao da hoće zgnječiti neku bubu.
     "Znaš li išta o... mojoj kćeri?" Ukres je osetio da Tor sada zuri u njega.
     Niburu je jedan trenutak gledao "belo", a onda se razumevanje pokaza na njegovom licu. "Rid je..." On pogleda Ukresa. "Oni, hm, provode mnogo vremena zajedno. Nisam je video još... još otkako je Rid..." On zaćuta.
     "Meni je noćas rečeno..." Ukres duboko udahnu, držeći jednu praznu čašu na ruci, u osetljivoj ravnoteži. "Da prenesem poruku mojoj ženi, kraljici, od Izvora. Da je naša... kći... odvedena na Ondini. Da ju je Rid Kulervo navukao na jednu drogu koju je sam napravio, a koja se zove 'voda smrti'. Data mi je traka, da vidim njene efekte... naime, šta će se dogoditi Arijeli ako moja žena i vrhovni sudija ne daju Izvoru nešto..."
     "Šta treba da mu daju?" upita Ananke.
     "Ne znam!" reče on, a čaša pade i zazveča po stolu. "Zar ne misliš da bih mu i ja sam dao kad bih znao šta?"
     Ananke načini grimasu, a njegov kućni ljubimac pobeže pod njegovu mišku. Pogleda Niburua, i Ukres vide da nešto neizgovoreno prolazi između njih. "Misliš da se on time fiksa?" upita Ananke. Niburu, namršten, klimnu glavom.
     "Šta vam je ta - 'voda smrti'?" reče Tor. Čekajući odgovor na to zgrčila je lice kao da čeka udarac.
     "Kirard Set mi je rekao da je to neka unakažena forma 'vode života'", reče Ukres.
     Malo je odmahnula glavom. "I šta ti od nje bude?"
     Pružio je ruku i dotakao projektor; slika se, u prostoru između njih, materijalizovala kao otrovna magla. Gledao je, bespomoćan; čuo kako ostali šumno usisavaju vazduh ili psuju s nevericom.
     "Gasi to", reče Tor. "Gasi to, jebote!"
     Pružio je ruku i ugasio sliku, trenutak pre nego što bi to učinila Tor koja je takođe krenula ka dugmetu.
     Udarila ga je stisnutom pesnicom u rame. I ponovo. "Jebote! Jebote!" Nije rekao ništa, nije učinio ništa, a ona se povukla nazad i mlitavo naslonila na taman, ogledalski uglačan unutrašnji zid separea. Dlanom je pljesnula po stolu. Niburu i Ananke su sedeli kao ošamućeni "bukendi", zgledajući se.
     Tor ga, napokon, pogleda, s izvinjenjem u očima. "Arijeli...?" šapnu ona. "Arijeli?" Najednom su joj oči bile prazne.
     Ukres, sada takođe klonuo u svom uglu, klimnu glavom. "Da."
     "I Ridu..." progunđa Niburu.
     "On joj je to dao..." reče Tor. Njene oči su opet oživele; okrenula se Niburuu. "Govnaru jedan! Rek'o si mi da je bezbedna! Rek'o si da joj on neće ništa..."
     "Pa, ne bi on..." poče Niburu.
     "Rid ne bi njoj uradio tako nešto, on je voli", usprotivio se Ananke. Brzao je sa tim rečima.
     Niburu mu položi šaku na mišicu. "Ne bi, ako bi dobijao da se fiksa na vreme. Ali mi ne znamo koliko dugo je bio bez. Šta bi ti sve uradila da zaustaviš ovo...?" Pokazao je rukom ka praznom prostoru između njih, ka vazduhu koji je još bio avetinjski pohođen onim što su maločas gledali.
     Ananke skloni pogled odmahujući glavom.
     Niburu se opet okrete Ukresu. "Žao mi je", promrmlja. Osloni glavu na ruke. "Žao mi je, Torice. Bogovi, nikad nisam ni pomišljao da će se nešto ovako desiti..." Diže pogled. "Koje sranje. Ne želim da odem ovako. Da me po ovome pamtite..."
     Njeno lice se opustilo; oslobodila se beskorisnog gneva. "Znam", reče ona, i uzdahnu. "Ukrese, kažeš da ti je Kirard Set ispričao o 'vodi smrti'? Kakve veze ima on s njom?"
     "On ima... poslovne veze s Izvorom." Ukres rasporedi čaše u novu geometrijsku figuru. "Imam i ja."
     Tor je zurila u njega. Njena neverica polako se pretvarala u shvatanje, zatim u rezignaciju. Pogledala je Niburua, pa opet njega. "To je malčice kao zarazna bolest, a?... Bogovi, šta rade dobra srca, kao što smo mi, u septičkoj jami kao što je ova?" Odmahnula je glavom. "Ima li ikoga, u celoj majkovolećoj galaksiji, ko ne radi za Izvora?"
     "Ima. Luna", reče Ukres gorko. "I Gundalinu."
     "Oni - još ne", reče Niburu.
     "Znam ja još nešto o Kirardu Dalekoputovu", reče Ananke, naginjući se napred. Njegov kućni ljubimac je počeo lutati po stolu i njuškati unutrašnjost čaša. "Pamtite onu noć kad su Arijel i Elko Tel...?" Niburu i Tor klimnuše glavom, mršteći se. Tor povuče životinju koja je dolutala do ruba stola, i poče je češkati iza ušiju.
     "Koju noć?" reče Ukres.
     "Elko Tel je uvalio Arijeli neku seks-drogu, i odveo je na... ovaj..." Ananke zaćuta i pogleda dole.
     "Na grupno jebanje", dovrši Niburu umesto njega, sa grubom otvorenošću.
     "Rid ju je spasao..." Tor položi šaku na Ukresovu mišicu, zadržavajući ga sve dok te reči nisu utonule. "Rid. Reskirao je da ga ubiju, samo da bi je na vreme izvuk'o odatle. Ništa joj nisu uradili", nastavljala je, blagom upornošću. "Ali bila je toliko visoko, stvarno u orbiti, da ja mislim da i ne pamti šta je bilo. Ali, od tada su ona i Rid ljubavnici."
     Ukres je osećao da se slike Rida, njegove kćeri, i njega samog pomiču, da teku kao ulje na vodi.
     "Rid je bio kao pašajan - rasplamsali mač", reče Ananke. Oči su mu zasijale. "Dvanaest ljudi je bilo tamo, ali on je stupio pred njih i razjurio ih kao pacove. Onda je naterao onog malog govnoždera Elkoa da se krvavo preznoji. Mislio sam da će Elko crknuti od srčanog udara kad mu je Rid prislonio nož..."
     "Jest, viđao sam Rida takvog", reče Kedalion Niburu i klimnu glavom. "Zaista pašajan. One noći kod Rejviena kad smo ga upoznali..."
     Ananke se osmehnuo. Tamnim prstima uvrtao je tanki pramen kose. Preko njegovog lica prevuče se jedan čudan izraz, neka smeša naklonosti i nezadovoljstva što nečeg nema. Onda taj izraz polako nestade: Anankeove misli klizile su ka sadašnjosti.
     "I kakve to ima veze sa Kirardom?" reče Ukres nestrpljivo.
     Pogledaše ga maltene prekorno, kao da je prekinuo privatne reminiscencije grupe ožalošćenih. Ali, Ananke reče: "Kirard Set je Elkou dao tu drogu, da je mali podmetne Arijeli. A dobio ju je od Izvora. Rid je rekao..." On pritisnu čelo, pokušavajući da se seti tih reči. "Rekao je Elkou Telu da poruči svome ocu da je u toku jedna zatvorena igra, samo između njega i Izvora. I, ako Elko i Kirard ne ostanu van igre, da će ih on ubiti obojicu."
     "Taj deo mi nisi ispričao", reče Niburu.
     "Nisam?" Ananke slegnu ramenima.
     "Zašto bi, u ime sedam paklova, Kirard želeo da uradi nešto tako?" reče Tor. "Uvek je nagvaždao okolo kako će njegov Elko jednog dana da se oženi sa Arijel, koja će biti sledeća letnja kraljica. Nikad mi se nije dopadao, to je jedan opaki majkojebač, osmehuje se kao skuli. Ali, zašto...? Da li je hteo da se učepi Izvoru? Ili je, prosto, do te mere gnojni čir u ljudskom obliku?"
     Ukres pogleda ka projektoru. "Jeste..." reče tiho. "On jeste sve to... ali postoji još što-šta. Stvar je složenija. Izvor nije samo narko-lord, on je umešan u korupciju takvih razmera da to vi i ja ne možemo ni zamisliti..." Zaćutao je, uprkos potrebi da kaže još nešto; preovladao je strah za njegovu, i njihovu, bezbednost.
     Nešto zazveketa po stolu ispred njega. On to podiže. Lanac, sa koga vise dva komada nakita i zveckaju jedan o drugi. Pogleda izbliza: jedan prsten sa dva solijusa ugrađena u traku belog metala, i jedan srebrni privezak čiji mu se oblik zabode u mozak kao udica. Bratstvo. Pogleda u oči Niburua, koji je to i čekao. "Tvoje?" reče mu.
     "Bilo je Ridovo", odgovori Kedalion Niburu. "Uvek je tu stvar nosio, uvek. Ali našao sam je u njegovoj sobi, posle njegovog nestanka. Imao je običaj da kaže da mu je to amajlija za dobru sreću..." Sklonio je pogled. "Izgubio ju je, jednom prilikom, davno. Kad sam pošao za njim, da mu je vratim, pokazalo se da je otišao na sastanak sa jednom grupom ljudi, koji bi jedni drugima prosuli creva kad bi se sreli u nekoj uličici. Malo je falilo da meni prospu creva, ali Rid ih je zaustavio. Rek'o mi je da ispadnem napolje i da zaboravim da sam ih ikad video... To je nekakvo tajno udruženje, zar ne? Nešto veće i moćnije od ma kog kartela. O tome si počeo, a?"
     "Blizu si." Ukresova šaka se stisnu oko nakita; osetio je kako hladnoća dragulja ujeda njegovu kožu. "Ti drugari su iza svega što se ovde događa, siguran sam. Zato samo neko ko raspolaže sličnim snagama i sredstvima može bar da se nada da će ikad otrgnuti Arijel od Izvora. Gundalinu ima tu vrstu moći. Sigurno ju je Izvor zbog toga odveo sa Tijamata." Protrljao je glavu; prsti su mu se zaplitali u kosu. "Što znači, bar, jedno: da Izvor nije apsolutno siguran u svoju nadmoćnost."
     "Ako je ta ženska u Izvorovoj citadeli, niko je ne može izvući živu", reče Niburu ravno.
     Ukres ga pogleda. "Kažeš, Ter-Fo vam naredio da se vratite na Ondini?"
     Niburu klimnu glavom. Izgledao je kao da se oseća nezgodno.
     "Šalju vas da se pridružite Ridu, da budete s njim u citadeli?"
     "Tako je rek'o."
     "Povedite i mene."
     Niburu odmahnu glavom. "Isključeno. Nemoguće. Nema šeme da te prošvercujemo."
     "Ako imam ovo, ima šeme." Ukres podiže lanac, zadrža ga u vazduhu. Nakit se njihao u vazduhu ispred njih.
     "Nemaš ti ovo", reče Niburu pokazujući dlan i na dlanu žig isti kao Niburuov, urezan usijanim metalom. "Čak ni taj privezak neće moći da te zaštiti. Nije zaštitio Rida. Žigosane niko mnogo ne gleda, ako je žig Izvorov. Al' ti ga nemaš."
     Ukres je odmeravao pogledom ožiljak u vidu nacrtanog oka, pamteći svaki detalj dobro. "To mogu da sredim", reče.
     Niburu iskrivi lice, i ostade nekoliko sekundi bez reči. "Ne", reče najzad, sklapajući prste preko oka na svom dlanu. "Žao mi je. Ja to ne mogu. Pravilo po kome ja živim glasi: 'Glavu dole, i nadaj se da te Oni Mračni neće zapaziti.'"
     "Ma, zapazili su tebe Mračni odavno", reče Ukres. Pokaza gestom ka Niburuovom izubijanom licu. "Sviđa vam se da budete Izvorova imovina?"
     Niburu se namršti, pogleda svog ortaka. "Ne", reče. "Al' meni se više sviđa tako nego da budem leš. Mislim da to mogu reći u ime obojice." Ananke klimnu glavom, bez osmeha.
     "A Rid?"
     "Šta Rid?"
     "Gledao sam kako ga Izvor tretira. Je l' vam iole stalo šta će sa Ridom biti?" upita Ukres pamteći kako su reagovali kada su videli šta "voda smrti" može učiniti.
     Taj trenutak se odužio kao nota koju neko održava nemoguće dugo. Najzad Niburu grubo reče: "A-ha. Valjda nam je stalo." Ananke i ovaj put klimnu glavom. "Rek'o bi' da nam je poprilično stalo..." Govoreći to Niburu kao da je bio iznenađen.
     Ukres duboko udahnu. "Kad Izvor dobije to što želi - pa čak ako i ne dobije - verovatno će ih ubiti oboje."
     "Neće Rida", usprotivi se Niburu. "Rid mu je suviše dragocen."
     "Može biti", reče Ukres, nastavljajući liniju neumoljive logike. "Može biti da ćete vi svi doživeti duboku starost, ali jednako u ropstvu, gledajući kako Izvor vašem prijatelju lomi duh i satire dušu. Ali, može i ne biti. Šta misliš - ako Izvor odluči da likvidira Rida, šta će uraditi s vama dvojicom?"
     Pogledaše ga.
     "Rid bi hteo da se izvuče odande, zar ne?"
     "O, da. Ooooo, da..." Kedalion Niburu klimnu glavom. "Svi bi mi da se izvučemo. Ali, k'o što si sam rek'o: Izvor je suviše moćan."
     "Oni će očekivati da Gundić nešto pokuša. Neće očekivati ovo. Ako Rid voli moju ćerku kao što kaže da je voli, mislim da će nam pomoći kad se nađemo unutra, iako možda ne bi ništa pokušao dok je sasvim sam."
     Niburu protrlja lice. "Tako mi svetih šaka Njegovih", reče. "Jasno ti je da bi to bilo samoubistvo...? Tražiš isto i od mene?"
     "Kćer je moja", reče on. "Odluka je vaša."
     Niburu i Ananke primakoše glavu uz glavu i počeše se nešto domunđavati. Za to vreme Tor je gladila Ondinčevog kućnog ljubimca i zurila u sto. Život je tekao dalje, savršeno besmislen, u sali, iza njenog profila. "Ukrese", reče ona gledajući ga namršteno, "čak i ako ih izvučeš i svi ostanete živi, šta ćeš onda?"
     "Pa dovešću ih ovamo."
     "Ali ovde nisu bili bezbedni, već u startu..." Zaćutala je.
     "Biće bezbedni ako Gundalinu bude upozoren dovoljno rano. Hoćeš li ti otići kod njega - i kod Lune? Prenesi im poruku koju mi je Kirard dao... i ujedno im bar ispričaj sve što o njemu znaš", reče Ukres kiselo. "Onda im ispričaj i ostalo: gde sam otišao. Reci im da moraju biti u pripravnosti da zaštite sve nas, kad se vratimo. Gundalinu će razumeti šta mora da učini. Daj mu ovo..." Predade joj lanac.
     Uzimajući ga, ona promrmlja: "A traka?"
     Pogledao je dole. "Uradi kako misliš da je najbolje", reče. "Ona je i njihova ćerka."
     "Šta?" Gledala ga je ukočeno; a on je video kako njeno iznenađenje nestaje. "Aha", reče.
     Pogleda opet Niburua i Anankea.
     "A 'voda smrti'?" reče Niburu. "Kad se potroši?"
     "Uzećemo uzorak. Napravićemo još. Mora postojati neki način da održimo njih dvoje u životu do tada; naći ćemo ga. Ako nam pođe za rukom da uđemo, i da ih izvučemo, imaćemo svu podršku koja je potrebna da ostanemo živi i slobodni. Jeste li voljni da pokušamo?"
     Opet se pogledaše. Konačno Niburu klimnu glavom; posle njega i Ananke. "Odvešćemo te na Ondini", reče Niburu. "Posle toga..." Slegnuo je ramenima. "Videćemo. Polazimo sutra." Pogleda Tor, očima u koje se odjednom uvukla melanholija, i uzdahnu.
     Ukres klimnu glavom. "Čekaću, gde god i kad god kažete."
     "Tor?" reče Ananke neodlučno. Tor odvoji oči od Niburua, pogleda njega pravo u lice. "Čuvaj mi kvola, molim te... dok se ne vratimo", nastavi on, pomalo stidljivo. "Znaš šta kvolovi vole..." Poče skidati platnenu nosiljku za kvola, koja mu je bila o ramenu.
     Tor ga je proučavala. "Da, da", progunđa ona. "Sigurno. Dobro ću ti čuvati kvola... dok se ne vratiš. Dok se svi vi ne vratite." Opet pogleda Kedaliona Niburua, osmehom u kome nije bilo ničeg osim tuge. Uzela je kvola u naručje, ne ispuštajući lanac iz ruke. Onda je iskliznula iz separea i ostavila ih, bez ijedne dalje reči.









69. TIJAMAT: Karbankl
     "Oče svih mojih dedova! Ne možeš to učiniti, Bi-Zi. Ne možeš ostati pri ovoj novoj zabrani lova na mere. To je političko samoubistvo!"
     Gundalinu pogleda koliko je sati, ustade, i pođe ka vratima, ostavljajući bezbednost svog radnog stola/terminala iza sebe. Na pola kancelarije stade, licem u lice s komandantom policije. "Nemam izbora, Vanu."
     "U sudskom veću su pomodreli. Ce-Ka zahteva..."
     "Znam ja šta Centralni komitet zahteva", reče Gundalinu ujednačeno.
     "Posmenjivaće nas. Celu vladu, baš kao što sam te upozorio..." Vanuove ruke su se trzale nemoćno.
     "Onda neka tako bude."
     "Zašto radiš ovo?" navaljivao je Vanu. "Ne razumem!"
     "Kao što sam rekao Vrhovnom sudu Hegemonije - meri migriraju prema gradu. Time postaju sasvim izloženi našem napadu. Dok ne saznam zašto oni to rade, lov mora prestati." On pođe ka vratima.
     "Hoću da pitam, zašto, Bi-Zi?" reče Vanu, padajući iz tijamatskog jezika u sandi. "Zašto? Nisi onaj isti čovek s kojim sam došao na ovaj svet. Šta ti je ovo mesto učinilo? Ponašaš se kao ludak..." Vanu ga uhvati za mišicu.
     "Nemam izbora", ponovi on, izbegavajući pogled u oči. "Zamolio bih te da govoriš tijamatski, En-Ar. Već sam ti govorio da to imaš na umu." Izvuče ruku iz Vanuovog zahvata i pođe dalje.
     "Kuda ćeš?" upita Vanu, u trenutku kad je Gundalinu otvarao vrata.
     "Imam neke privatne poslove." Čuo je hladnoću u svom glasu, ali nije bio sposoban da oseti ništa dok je izgovarao te reči: kao da je sva vrelina, stvorena iz besa, osujećenosti i nade, njemu konačno zamrla, pustila ga da se smrzne, da umre od hladnoće. Izišao je iz kancelarije čak i bez žaljenja.
     Povezao se tramvajem niz Ulicu, u srce Lavirinta. Usput je gledao prodavnice, nekada prazne a sad pune domaće i uvozne robe, i poprečne uličice blistave, sveže obojenih fasada. Ipak još nije bilo kao u njegovoj mladosti, sa bezbroj šarenih lampiona i zastavica, sa muzikom i uličnim zabavljačima i kockarskim paklovima na svakom uglu - večna gozba za čula. U to doba, kad su "crne kapije" vladale hegemonijskim galaktičkim putovanjima, činjenica da je Tijamat svojoj kapiji bio tako blizu učinila je Karbankl raskrsnicom i važnom usputnom stanicom. Ova planeta verovatno više nikad neće imati takvu važnost, niti takav zao glas; sve u svemu, nije se mnogo izgubilo. Ali će zato Tijamat ravnopravno učestvovati u hegemonijskom prosperitetu. Gundalinu je, ako ništa drugo, uspeo da održi bar to obećanje koje je sebi dao. Vratio je Tijamatu budućnost, a sa budućnošću, i pravdu; mogao bi - i trebalo bi - time da se ponosi.
     Silazeći iz tramvaja bacio je pogled u jedan izlog, i tamo našao svoj odraz, superponiran preko izložene elektronske opreme. Brzo je skrenuo pogled jer mu se učinilo da je i sam tako bezobličan i nematerijalan kao ta refleksija. Doputovao je na ovu planetu spreman da rešava izvesne probleme, ali pokazalo se da oni ipak nisu tako teški. Pravi problem bio je onaj o kome on ni sanjao nije, a čije su potencijalne posledice daleko strašnije.
     Što više je razmišljao o posustajanju sibilskog uma, sve više je uviđao da su simptomi bili primetni već dugi niz godina: povećanje broja opskurnih ili nekvalitetnih odgovora, nekompletnih, ili prosto pogrešnih. Pre izvesnog vremena naredio je da se organizuje sistematsko prikupljanje podataka o svim takvim incidentima; izveštaji su stizali mesecima, a kad su prikupljeni, zaprepastila ga je brojnost zabeleženih neuspeha, njihov porast koji je u toku njegovog životnog veka išao geometrijskom progresijom.
     Tim istraživanjem otkriveno je još nešto, sasvim neočekivano, još strašnije: stigli su izveštaji i o stradanju sibila, neuspešnom transferu, napadima nalik na epileptične. Tek tad je shvatio šta bi nastupilo u slučaju potpune propasti sibilske mreže, kakve posledice ne samo za napredak i udobnost civilizacija oslonjenih na tu mrežu, nego i za hiljade, možda milione sibila čiji umovi i tela funkcionišu kao neuroni jednog istog mozga raširenog među mnogo zvezda. Zla kob sručila bi se i na te ljude, donoseći smrt ili ludilo...
     Pogledao je za trenutak svoj trokraki znak; osetio hladnoću u stomaku. Sibili su svi zaraženi jednim oblikom "pametne materije", kao i meri. Gotovo je sigurno da i veštačka inteligencija koja kontroliše sibilstvo mora biti sačinjena od "pametne materije". On je na Jezeru ognja video šta poludela "pametna materija" može učiniti... znao je šta je učinila njegovoj majci koja ju je našla, kao zakopanu bombu, u drevnim ruševinama. Ne bi više bilo nikakvog Karbankla ovde, nego bi se raširio ključali košmarni pejzaž - možda više ne bi postojao ni Tijamat, ili bar ne kao naseljena planeta.
     Te svoje najgore strahove nije poverio čak ni Luni. Podatke nije otkrio nikom drugom. Nije mogao. Jer, ne bi mogao nikome objasniti zašto je ta tema važna a da ne počne zvučati kao da je mentalno "skrenuo". Sigurno zna da je Vanamoinen ključ koji im je potreban da odbrave tajnu mera... ali Kulervo nikako da stupi u kontakt s njim. Više nema Kitaro, na koju se nekad oslanjao; ako se Rid ne vrati sam, i to uskoro, nije jasno kako mogu naći rešenje pre nego što bude prekasno. Dogodiće se sve ono što je Vanu predskazao, ali to će biti tek početak kraja...
     Stao je, stigavši do svog odredišta, do ulaza u klub "Kod Zvezdošetne". Zagledao se gore, u šarenu fasadu baš prikladnu za kockarnicu; trudio se da odbaci svoju sumornost, ali nije mogao da prestane da čita te pozive na bez-razumnu zabavu kao zaključne reči neke jezive kosmičke šale.
     Spustio je pogled i ušao, ne bez izvesnog osećanja treme. Nikad ga nisu zanimali ti klubovi s igricama, osim profesionalno, ranije, kad je bio plavac. Nije naročito voleo da gubi, niti je, u principu, voleo aktivnosti koje ništa ne dodaju njegovom ukupnom znanju niti daju neki opipljivi konačni produkt. Sada se, u punoj svetlosti dana, u punoj uniformi predsednika Vrhovnog suda, osećao zaista kao da je na pogrešnom mestu, i to je osećanje bilo jače nego što je mislio da može biti.
     Gostiju je bilo malo, zato što je bila tek sredina popodneva; ljudi su zapazili njegov ulazak. Mušterije su dizale poglede sa pića, i sa igrica i simulacija, s izrazima neke neodređene zabrinutosti, kao da je on, otprilike, došao da zatvori klub. A kad nije učinio baš ništa, nego samo ostao da stoji u sali, nedaleko od ulaznih vrata, malo-pomalo su se vratili svojim preokupacijama.
     Priđe mu jedan teški radni robot i reče: "Dobar dan, sudijo Gundalinu. Ako bi pošao za mnom. Tor Zvezdošetna čeka da razgovara s tobom." I pođe.
     Gundalinu pođe za servoom, skrivajući svoju iznenađenost. Pretpostavio je da ovaj servo radi kao izbacivač ili nešto slično; za pozdravljanje gostiju na ulazu u klubove ne koriste se, po pravilu, takvi. Ovaj ga je poveo kroz vrata zaklonjena zastorom od visećih nanizanih perli, u jedan uzan, prazan hodnik; onda uz jedno kratko stepenište, u stan Tor Zvezdošetne.
     "Zdravo Sudijo." Sedela je na sofi sa naslonom nagnutim znatno unazad: uvozni ostatak iz starih dana. Glavu je naslonila na jako ukrašeni naslon upravo tome namenjen, nemarno, bezbrižno; Gundalinu pomisli da se ona upravo trudi da ne izgleda kao da joj je zbog njegovog prisustva nelagodno. Na jastuku pored sebe imala je neku životinju koju je gladila blago, a koja je njega posmatrala sjajnim crnim očicama. "Drago mi je što si uspeo doći." Nešto je prešlo preko njenog lica kao senka, kao da se najednom setila zašto je od njega zatražila da dođe.
     Klimnuo je glavom. U prsima je osećao neki neprijatan pritisak. Poče pogledom pretraživati sobu, punu bizarnih kontrasta. Police, stolovi, natrpani raznim uspomenama, u rasponu od divnog do grozno ružnog; vizuelna istorija nepredvidljivog i ironičnog životnog puta vlasnice svega toga. U nekoj drugoj prilici, uživao bi da sve to razgleda, uvide on, uz malo žaljenja za propuštenim, malčice se i čudeći samome sebi. Ali, ne danas. "Da li je Kraljica ovde?" Torina poruka, koju mu je kurir doneo kući, glasila je da Tor treba njih oboje da vidi, hitno, danas. Ni reči o razlogu. Sama neočekivanost toga bila je dovoljna da ga natera da dođe.
     "Tu sam, Bi-Zi."
     Okrenuo se i video Lunu koja je ulazila iz susedne sobe. Na njegovo iznenađenje, ona mu priđe i poljubi ga, pred očima Tor Zvezdošetne. On podiže glavu i pogleda Tor, da proveri njenu reakciju.
     Tor se nasmešila njegovom izrazu lica. "Kad sam videla vas dvoje pre dvadeset godina, to me je šokiralo, sudijo. Više me ne šokira... Bila sam upravnica 'Persefoninog' za račun Izvora."
     Trgnuo se, ne zbog prepoznavanja nego zbog uspomene. Pogledao je opet Lunu, koja je klimnula glavom, uz setan osmejak.
     Odmahnuo je glavom, pomiren sa situacijom. "Ipak, ipak..." progunđa on, gledajući opet Tor.
     "Prekasno je za diskreciju, Bi-Zi", reče Luna tiho. "Ono što je između nas, ujedno je i razlog što smo ovde."
     Klimnuo je glavom, opet s izvesnom zebnjom. "O čemu je ovde reč?"
     "Bolje sedi", reče Tor.
     Seo je pored Lune, na brokatne jastuke jedne stare, uvozne "sofe za zaljubljene". Obgrlio je Lunu rukom, osetio da joj je telo napeto.
     Tor se digla sa svoje sofe; njen domaći ljubimac se oglasio piskutavim protestom, ali je ostao da sedi na svom mestu i da je gleda.
     "To je kvol?" reče Gundalinu, čiji je mozak tek po tom zvuku konačno identifikovao životinjicu.
     "Jest", reče Tor sa svoje strane sobe.
     "Odakle ti?" Nije video nijednog kvola još od svog odlaska sa Četvrte.
     "Od jednog Ondinca", odgovori Tor, stojeći, leđima okrenuta, kraj jednog stočića.
     "Po imenu Ananke?" reče Gundalinu, naveden predosećanjem.
     Digla je pogled. "Jest", ponovi ona, a Gundalinu se ukoči. Iz jedne skrivene fioke uzela je nešto, prišla mu, i stavila mu to u ruke. "Znaš šta je ovo?"
     Privezak sa solijusom, na lancu: znak Bratstva. Na istom lancu, prsten sa dva solijusa ugrađena jedan do drugog. On se odjednom seti gde je već video tu neobičnu kombinaciju, i srce mu potonu. "Odakle ti sad ovo?" upita gledajući Tor.
     "Od Ukresa."
     "Šta se desilo sa Ridom?" upita Gundalinu.
     Ona im ispriča, sve. "...I onda mi je Ukres rekao da vam kažem da budete spremni da im pružite zaštitu ako se - kad se vrate. I još, da ćeš ti znati šta je time hteo da kaže, i zašto."
     Gundalinu se pomače, tek sad; nije znao da li je, tokom celog njenog pripovedanja, to i jedan jedini put učinio. Luna je pored njega sedela kao porcelanska statua. Samo su njene oči bile žive, pretraživale su vazduh ne bi li našle neki odgovor, neku putanju za bekstvo; nešto nepostojeće. "Bogovi", reče on konačno, pritiskajući šaku na oči. Nikako nije trebalo da pusti Rida iz svoje kuće one noći. Bio je to pogrešan proračun. Rid je izgubio kontrolu, pao u paniku, počeo da beži. Sad ga Izvor ima - Rida, ali i Arijel.
     On diže pogled. "Ukres otišao? Već je otišao u poteru za njima?" Tor klimnu glavom. On opsova i potonu nazad u sofu. "Rekao je da će pokušati da ih izvuče, oboje?"
     "To je rekao." Tor opet klimnu glavom.
     "Prokleto bilo...!" Prekasno je, dakle, čak i da se Svetlohodnome javi za kim je zapravo krenuo i o kako važnim stvarima je tu reč.
     "Gde je ta... traka, na kojoj se vidi šta 'voda smrti' uradi čoveku?" upita Luna potpuno ravnim tonom. Šakama je stezala kolena.
     Tor skloni pogled. "Nema je više. Videla sam jedan deo. Neko se... raspadao. Na komade. Parčići tkiva..." Pobledela je. "Užasnije je nego išta što možete zamisliti. Nema potrebe da to gledate. Nema potrebe."
     Lunine oči se napuniše suzama, ali nijedna ne poteče. "Rid Kulervo nije umirao, kad smo ga mi videli", reče ona gotovo ljutito. "Ne razumem. Kako ta 'vodica smrti' radi?"
     "Posledice verovatno počinju kad ona prestane da radi", reče Gundalinu prigušeno. "Ne znam ni za kakvu drogu s tim imenom. Ali moguće je, sudeći po imenu, da ju je Rid sam konstruisao, u pokušaju da reprodukuje 'vodu života'. Bila bi to jedna nestabilna forma 'pametne materije'." Noćna mora. On opsova. "Ako Izvor drži celu njegovu zalihu, onda nije čudo što je mali smatrao da ga mi ne možemo spasti."
     "Hoćeš li reći da je Rid nigde drugde ne može nabaviti?" reče Tor. "Niko drugi je ne pravi?"
     "Niko. Ja čak nemam ni uzorak." On se okrete, vide Lunino ojađeno lice, dotače joj ruku. "On će sigurno doneti izvesnu količinu sa sobom... dovoljno je pametan da to shvati. Ja mogu srediti da se 'voda smrti' analizuje i reprodukuje, ako bude potrebno. Onda će biti za oboje, koliko god im treba..."
     "Ako se vrate", reče Luna nejako. "Mora postojati neki način da im se pomogne. Bi-Zi, ti imaš veze s ljudima..."
     "Ukres je rekao da će Izvor to čekati", prekide ih Tor. "Naime, da ti pokreneš svoje, hm, veze, da bi ih izvukao. Rekao je da će Izvor baš to očekivati. A da on, Ukres, želi da bude ono neočekivano."
     Gundalinu, bez mnogo volje, klimnu glavom. "Ipak, možda se nešto može preduzeti da im pomognemo. Naš prijatelj Aspundh", reče on Luni. Poče razgibavati šake, koje su očajnički želele da nekome zavrnu šiju.
     "Ali, ako Ukres ne uspe...? Mi Izvoru ne možemo dati ono što on hoće." Ona pogleda Tor. Lunino lice bilo je na na surov i neprirodan način mirno, kao da je otplovila kroz sav strah i jad, u neki još dalji prostor.
     "Znači li to da vi ne znate šta on hoće? Ili nemate?"
     Luna odmahnu glavom. "Znamo. Jedino nas dvoje znamo, niko drugi. Ali to mu ne možemo dati. Ne možemo. To je ono užasno u celoj ovoj stvari..." Sklopila je oči.
     Tor, bez shvatanja, pogleda Lunu. Zatim Gundalinua, u čijim očima nađe isto beznadno znanje. A on vide kako se Torine oči ispunjavaju saosećanjem, ali ne i shvatanjem.
     Luna ustade sa svog mesta pored njega. Ustade i on, shvatajući tog trenutka da ovde više nema šta da se kaže; da nema razloga da se dalje ostaje. Ustade i Tor, priđe, i položi šake na Lunina ramena. Iznenadio se je video suze u očima starije žene. "Spasiće on nju", prozbori Tor. "Znam da će je spasti."
     Luna diže glavu u trenutku kad su Torine šake već spadale s njenih ramena. "Ili će poginuti pokušavajući", šapnu. Ruke su joj, lišene snage, visile uz bokove. "Hvala ti, Torice."
     Tor žestoko odmahnu glavom. "Ništa meni ne zahvaljujte za ovo! Pljujte me, psujte me ako hoćete, što sam vam ovo ispričala - samo mi, za ime božje, ne zahvaljujte!"
     Luna se osmehnu nakrivo, podiže ruku, dotače mokro mesto na Torinom obrazu. "Ne za to", reče ona. "Jasno ti je šta hoću da kažem." Okrete joj leđa, saginjući glavu.
     "A šta ćeš sa Kirardom Setom?" upita Tor naglo.
     Luna se opet okrete njoj.
     "Ja ga hapsim", reče Gundalinu.
     "Ne", reče Luna, čije su oči postale hladne. "Ne ti. Pusti da ga ja."
     "Šta ćeš mu uradiš?" upita Tor.
     Luna je oklevala jedan trenutak. "Pustiću ga na sud Majke Thalase", reče ona konačno, "po tradicionalnim zakonima našeg naroda."
     Tor klimnu glavom; zadovoljna, mada se u njenom zadovoljstvu pojavila i primesa napetosti. "Učini tako", šapnu ona posle nekoliko trenutaka.
     Iziđoše iz kluba zajedno, ne mareći za drečavu muziku i za goste koji su blenuli u njih.
     "Bi-Zi..." reče Luna, žmirkajući u nagloj jakoj svetlosti uličice. "Sećaš se šta nam je Rid rek'o o Ukresu?"
     Gundalinu odmahnu glavom odrečno. Njegov um se vrteo u beskonačnoj petlji osujećenosti. Do maločas je bio siguran da će sledeći potezi u Igri koja ih je okupila privući figuru zvanu "Rid" na njihovu stranu... da ta figura neće biti otrgnuta sa table. Verovao je da je Ridova ponoćna poseta onaj "bezbedni sastanak" koji je Kitaro obećala. Međutim, bezbednost na tom sastanku nije bila jaka - i sad Bratstvo drži u svojim rukama ključ za zagonetku mera, a njih dvoje mogu izmoliti Ridov povratak samo ako isplate ucenu - ako daju odgovor na jedno nemoguće pitanje.
     Bogovi, kako je moglo da pođe toliko pogrešno? Da li su one figure koje su Rida privele njegovim ulaznim vratima, osobe zaštićene energetskim štitovima jednostavno sprovele Kitarina naređenja pogrešno, zato što ih više nije mogla nadgledati Kitaro lično? Ili je to bila akcija neprijatelja, neočekivani potez nekog neznanog igrača, s ciljem da se ključna figura baci nazad u ruke Haosa...?
     "Bi-Zi?" ponovi Luna Svetlohodna.
     "Ne", progunđa Gundalinu rasejano. "Ne znam..."
     "Rid je rekao da Ukres krije ponešto i od nas. Rekao je: 'Pitajte ga o merima.' Sad ga ne možemo pitati. Ali možda bi trebalo da pretražimo njegovu kompjutersku arhivu."
     Pogledao ju je, shvatio da su i njegove misli išle u nekom sličnom pravcu, i da to nije slepa ulica. Ipak, odmahnu glavom. "Ukres nema nikakvo formalno tehničko obrazovanje. Nije mogao otkriti ništa što bi nama bilo od stvarne koristi."
     "Ukres je veoma inteligentan čovek", reče Luna, gledajući ga postojano. "Veliki deo svog života posvetio je proučavanju mera. Glavnina onog što znamo o njihovom govoru dobijena je iz njegovih studija. Ne potcenjuj ga. On je, najzad, dvadeset pet posto Karemovac."
     Gundalinuove usne se malo iskriviše. On obori pogled. "U redu."
     "Hajde u Palatu sa mnom. Sav njegov rad je tamo, u Sibilskom koledžu."
     Klimnuo je glavom. Povezli su se kroz grad, nazad, sve do Palate. Luna ga odvede do prostorija koje su prvobitno bile samo Ukresov radni prostor, a kasnije postale i njegov stan. Gundalinu osmotri ćoše za spavanje, sklepano, u jednom delu velike sobe koja je već bila gotovo zatrpana knjigama i elektronikom. Odeća, lične stvari - sve razbacano po drvenim ormarićima ili u nepriličnom susedstvu s opremom za rad, na istim policama. On oseti simpatiju, pomešanu s osećanjem krivice, prema čoveku u čiji privatni život je već i ranije tako duboko zadro. "Odakle početi?"
     Luna je oklevala, osvrtala se kao i on; kao da nikad ranije nije videla ovu sobu, ili kao da nije prepoznavala ovo u šta se soba pretvorila. "Mislim da bi možda trebalo da potražiš informacije iz njegovog računara. A ja ću da... pretresam... njegove stvari." Prenela je pogled s njega opet na sobu, stiskajući šake uz telo.
     Klimnuo je glavom, shvatajući u isto vreme i njeno priznanje da je on bolji ekspert za tu oblast nauke, i njenu želju da svom odsutnom mužu obezbedi bar to dostojanstvo da po njegovoj ličnoj imovini ne pretura baš rival koji ga je istisnuo.
     Seo je za terminal, rekao mu da se uključi, zatražio pregled sadržine jednog po jednog fajla. Povremeno je naređivao da se pojedini blokovi podataka prenesu u njegov lični računar, radi kasnijeg detaljnijeg proučavanja, ali nije nailazio ni na šta što bi ga iznenadilo. Luna se tiho kretala oko njega i pored njega, pretražujući gomile isprintanih listova sa doškrabanim beleškama, pregledajući knjige, vizuelne snimke, tonske trake, razdvajajući ih u zasebne hrpe po nekom svom planu. Jedan deo Gundalinuovog uma išao je za tim njenim kretanjem, uvek svestan nje, iako je drugi deo pregledao tok informacija koji mu je promicao ispred očiju. Nadirala je kroz tu svoju potragu jednoumno, opsesivno, da bi održala svoje emocije pod kontrolom. Ali, s vremena na vreme, u nevelikim razmacima, registrovao je njeno zastajkivanje, kad god bi naišla na nešto bolno. U takvim momentima naročito pomno se trudio da ne gleda u nju.
     Poslednji sumarni pregled fajla kliznu na ekran, pred njega, konačno. On se ispravi u stolici; terminalov sintetički glas ga je informisao, bez emocija, da je taj poslednji "omot" sa podacima pod šifrom. "E, jebi ga..." reče on.
     "Šta je bilo?" Luna ga pogleda preko sobe.
     "Ovde ima jedan fajl 'pod ključem'."
     "A ovde jedna zaključana fioka", reče ona. Posmatrao je njene pokušaje da izvali bravu krivim sečivom noža za ljuštenje krljušti sa ribe, koji je našla na tom stolu. Fioka iskoči prema njoj, i Luna uzviknu. Sedajući za taj sto ona poče preturati po stvarima koje on nije mogao videti. Onda ona nešto podiže i zadrža u vazduhu: malu, rukom pravljenu kesu, namenjenu za nošenje na opasaču, ukrašenu perlama i izvezenu. Bio je to tijamatski zanatski proizvod. Luna položi kesu na sto, ne gledajući Gundalinua, gotovo kao da je njegovo prisustvo zaboravila.
     Podigla je još nešto - privezak od srebrnastog metala, na lancu, savršeno jednak onome koji je Rid nosio. Ovog puta Luna pogleda preko ramena, pokazujući mu taj znak Bratstva.
     Gledao je kako tama - razne vrste tame, svakojake - prolaze kroz njene oči pred kojima se privezak vrteo. Znala je šta simbolizuje. Onda se opet okrenula od Gundalinua, počela vaditi druge predmete iz ladice: tuđinsku medalju, nanizane staklene perle, neki drevni kalibrator, dečju drvenu čigru. Ovo poslednje je držala u rukama malo duže, a zatim takođe ostavila na sto.
     Opet se okrenula fioci, izvukla još nešto, ali obazrivo, kao da je to nešto lomljivo. Gundalinu vide pramen blede kose, sličan peni sa vrha morskog talasa, zapečaćen u bočicu od duvanog stakla. Zurila je u nju, držeći je među dlanovima sastavljenim tako da čine malo gnezdo.
     "Tvoja?" upita on.
     "Nije."
     "Ariškina?" upita on blago.
     Ona, prenaglašeno pažljivim kretnjama, ostavi bočicu na sto. "Može biti. Ili Arijelina..." Najednom su obilno potekle one suze kojima ranije nije dopustila da pođu. Pleća ju joj se počela tresti od bezglasnog plača; okrenula mu je leđa, naslonila se na sto, zarila lice u šake. "Nisam čak ni znala da ona ide s njim!" Sa Ridom. "Mogla sam to da prekinem! Nikad je nisam stvarno poznavala, moje dete, moje dete..."
     Gundalinu je ustao, prišao joj, kleknuo kraj njene stolice, a ona je sedela i plakala, sada glasno. "Ja nju uopšte nisam poznavala..." Gundalinu, savladan talasom jada iz sebe, ostade zanemeo, samo ju je grlio, glave pognute i naslonjene na njeno rame. Grčevitim kretnjama ruku zagrlila je i ona njega, čvrsto; osetio je kako suze natapaju košulju njegove uniforme. "Trebalo je ja da ga zaustavim", reče Gundalinu. "Imao sam ga u šakama!"
     "Nije tvoja krivica..."
     "Nije ni tvoja." Podigao je glavu, prisilio Lunu da ga pogleda. "Još nije gotovo", reče on. Nekako je uspevao da spreči drhtanje glasa. "Ne smemo dopustiti da nas ovo parališe, svaki minut nam je potreban..."
     Klimnula je glavom, obrisala rukavom lice, udahnula dugo i drhtavo. "Znam", reče. Ustade, izvuče se iz njegovih ruku, ispravi leđa. Izvuče još jednu stvar iz ladice i položi je na sto - knjigu, korica toliko pohabanih od vremena i trenja da se naslov nije mogao pročitati.
     Iznenađen, on dohvati knjigu. Nikada, pa ni sad, nije mogao odoleti svojoj radoznalosti u takvim prilikama. U mladosti je voleo knjige, opčinjen primitivnim ali temeljitim načinom čuvanja informacija u njima, njihovom sposobnošću da prebrode sve tehnološke barijere, njihovim opipom i mirisom. Pročitao je nebrojeno mnoštvo romansi o Starom Carstvu, kao nekakav zavisnik koji ne može bez takvog toka reči - potčinjen toj sposobnosti knjiga da puste njegovu imaginaciju da stvara svoje sopstvene fantazije o tim izgubljenim epohama, za razliku od drugih medija koji su mu nametali unapred zapakovanu realnost koju je kreirao neko drugi.
     Ali onda je doputovao na Tijamat, u prastari tajanstveni grad Karbankl, i pokušao da sprovede svoje fantazije u život; dugo vremena posle toga bilo mu je muka i od same pomisli na čitanje. Zatim vremena više nije ni bilo... Sada hitro otvori knjigu, pogleda naslovnu stranu. Bila je na tijamatskom, napisana univerzalnom fonetskom azbukom: knjiga o teoriji fuga. Poče prelistavati stranice mekanih rubova. Po marginama su bile naškrabane beleške, nepoznatim i sasvim neukrašenim rukopisom. Matematičke formule i muzička notacija, naporedo; pa strelice, znaci pitanja, skraćenice koje on nije mogao razjasniti. Ipak, držeći tu knjigu, on oseti neke rezonancije u skrivenim nivoima svog mozga, tamo gde se događaju susreti čistog uma sa čistom inspiracijom. Opet sklopi knjigu, pogleda Lunu. "Mogu li poneti ovo?"
     "Misliš da je to ono što smo tražili?" reče ona.
     "Ne znam. Ali vredi je prostudirati." Pogleda ka netrepćućem oku terminala. "Znaš li šifre kojima je Ukres štitio svoje lične fajlove?"
     "Ma, nisam znala ni da on ima ijedan fajl koji nije dostupan..." Zastala je za trenutak. "Ja sam o njima znala tako malo." Rasejano se protrljala po očima. "Kad je saznao, on je okrenuo leđa svima nama, ne samo meni... Toliko ga je to povredilo, izgubio je sve. Mislim da je nju uvek voleo više nego ikoga." Nju: Arijel. "Ali, nije više hteo ni reč da progovori s njom." Odmahnula je glavom. "A sad je krenuo da je spasava..."
     Gundalinu je ćutao, gledajući dole. Jednu šaku je blago spustio na njeno rame, a ona pritisnu lice na nju, sklapajući oči.
     Neko uđe u sobu i stade iznenađeno. Njih dvoje, trgnuti, istovremeno pogledaše: bio je to Tamis, koji je sa vrata piljio u njih. Gundalinu žurno, postiđeno, povuče ruku sa nje. Stajao je ne dodirujući Lunu, dok je njihov sin ulazio u sobu.
     Tamis još jednom stade. Gledao je naizmenično njega, pa nju, sa neizgovorenim saosećanjem. "Rekoše mi da ste ovde", reče. "Imam neke vesti..." Luna se ukruti. Ali onda se njegov tmurni izraz lica razlomi u osmehe. Ponos i zadovoljstvo na tom licu dirnuše i Lunu i Gundalinua. "Merovi i ja ćemo imati bebu."
     Kratki uzvik neverice izmače Gundalinuu iz grla, a Lunino lice ostade bez ikakvog izraza.
     Tamis je neodlučno gledao majčino ošamućeno lice, onda se okrenuo Gundalinuu. "Opet smo zajedno", reče. "Rešavamo probleme. A to dugujem tebi..." Ne reče ni "sudijo" ali ni "oče". Samo pruži ruku.
     "Čestitam." Gundalinu se rukova s njim. Želeo je, ali nije mogao, i da ga zagrli... najednom je osetio da je svome sinu u istoj onoj meri stranac kao što je njegov otac bio njemu - tako mu se bar oduvek činilo - stranac. "Drago mi je da to čujem", reče on.
     Tamis se osmehnuo, sa žaljenjem jednakim ali kratkotrajnim, a onda se opet okrenuo majci. Njegovo lice pade. "Šta nije u redu...?"
     Pritisnula je nadlanicu na usta, stresla glavom, u znak nemog izvinjenja; njene oči opet su bile pune suza.
     "Sedi, Tamise", reče Gundalinu tiho. Onda mu objasni, ne gledajući ga u oči; nije bio u stanju da posmatra ni Tamisove ni Lunine reakcije na njegove reči.
     "Majko-Sviju-Nas..." prozbori Tamis, kad je saslušao do kraja.
     "Žao mi je, Tamise", prošaputa Luna, "žao mi je što sam upropastila tvoju divnu vest." Ustala je sa stolice i pošla preko sobe ka Tamisu. Gundalinu vide da se njeno lice ispunilo izvinjavanjem za prevelik broj ovakvih trenutaka, dok je gledala dole u svog sina. Ali onda se najednom opet osmehnula, na onaj njen stari način koji je Gundalinu oduvek pamtio. "Jedva verujem", reče ona. Njen osmeh se širio. "Hvala ti što si opet uneo nadu u ovaj dan." Tamis ustade sa stolice, i pred Gundalinuovim očima to dvoje se zagrliše, onako bez zazora a sa puno ljubavi, kako je on želeo da zagrli svog sina koga jedva da je i upoznao; sad vide kako se pred njim rasklapaju beskrajnui obrasci života. Dete, pomisli on, dete je smeh nade, egzistenciji u lice.
     "Šta misliš, da li će ćale uspeti da vrati Arijel?" upita je Tamis kad ga je najzad pustila.
     "Ne znam." Luna je odmahnula glavom malo, i pogledala Gundalinua.
     "Možeš li im ti pomoći?" reče Tamis, gledajući za njenim pogledom, takođe u njega. "Možeš li poslati policiju?"
     "Nije to tako lako", odgovori Gundalinu. "Svih mi predaka, uradiću sve što mogu." Pogleda ka ekranu još uključenog terminala, ka tajnama koje taj računar nije pristajao da preda. "Tamise, znaš li išta o - o ličnim šiframa tvog oca?" Postavio je to pitanje iako je znao da je uzaludno, jer Tamis i Ukres nikad nisu bili toliko bliski.
     Međutim Tamis klimnu glavom. Izgledao je kao da je njegova radoznalost probuđena. "Obično je koristio odlomke iz merskih pesama." Videći Gunalinuov iznenađen izraz lica, slegnuo je ramenima. "Ja sam s njim opširnije razgovarao samo kad sam imao neke nove podatke o merima..." Iz kese na svom opasaču izvadi frulicu; Gundalinu shvati da ju je Tamis, kao i Ukres pre njega, uvek nosio sa sobom. Tokom jednog trenutka Tamis je samo gledao tu lomljivu školjku, dalekim pogledom.
     "Šta je, Tamise?" upita Luna blago.
     On diže pogled ka njoj. "Samo sam se zapitao", reče gotovo nečujno, "da l' bi ćale isto tako poš'o za mnom." Podižući flauticu pođe ka Gundalinuu koji je već seo na sedište ispred neresponsivnog terminala. Tamis odsvira nekoliko akorda; bez rezultata. Zatim još jednu muzičku frazu, pa još jednu. Desetak puta uzaludno, a onda, posle još jedne, ekran ožive. Program je otvorio svoje nevidljive kapije, podaci su pokuljali.
     Gundalinu se trujumfalno isceri. Za trenutak je taj osmeh delio sa momkom koji je stajao uz njega. Zatim je opet preneo pogled na ekran, upijajući poplavu simbola, koristeći tehnike naučene od Kartografa da bi apsorbovao vizuelni informacioni tok maltene jednako brzo kao da je direktnom vezom uključen u računar. Merske pesme kao delovi fuga...
     Muzika je ispunjavala vazduh oko njega, zato što je Ukresov program reprodukovao mnoge niti jedne muzičke mreže, zatim ih počeo uplitati; u isto vreme, ekran su ispunjavale matematičke jednačine kojima su bile definisane međusobne proporcije zvukova, koje su se neprestano menjale; na taj način su odnosi unutar sistema postajali vidljivi. Gundalinu je sedeo sav zanesen, samo nejasno svestan da su Tamis i Luna iza njega i da tiho razgovaraju a onda odlaze da zajedno nastave traganje po Ukresovoj imovini.
     Kad je pregledao i odslušao celu sadržinu fajla, Gundalinu zatraži ponavljanje. Uznemirile su ga konfiguracije koje je video. Da, Ukres je našao neki ključ, on je u to siguran... matematička struktura ove muzike ujedno je kod, koji u nekom delu njegovog mozga nalazi rezonanciju, negde u neverbalnim dubinama mišljenja, tamo gde leže koreni sve muzike i sve matematičke percepcije.
     Opet je slušao, i opet gledao mreže međuodnosa na ekranu, u vazduhu, i unutar svog uma; počinjao je osećati strahopoštovanje pred prefinjenom veštinom umetnika koji je ovo stvorio. Najzad, gledajući ekran, uvide da je muzika samo prenosilac, da su onaj bitni deo zapravo matematičke informacije kodirane u njoj. Odmah je znao i smisao tih informacija, tih međuodnosa koji su sevali preko terminala: iz dana u dan je radio, mnogo meseci bez prestanka, na sličnim problemima, sa Ridom Kulervom, kad su se mučili da podvrgnu zvezdopogonsku plazmu ljudskoj kontroli. Matematika unutar te muzike odnosila se na "pametnu materiju".
     Međutim, u tokovima te matematičke logike zjapile su ogromne rupe, jer su pojedini bitni delovi izgubljeni, uništeni zajedno s merskim pesmama koje su trebalo da budu prenosnici. Video je i Ukresove probne pokušaje rekonstruisanja nedostajućih delova - herojski trud jednog inteligentnog, snalažljivog čoveka kome nedostaje sistematsko matematičko znanje, a takođe i programersko iskustvo, da bi dovršio započeto veliko otkriće. Ispuni ga divljenje prema uspesima Ukresa Svetlohodnog, divljenje nimalo podgrizeno zavišću. Poče postavljati pitanja kompjuteru, onda mu dade niz novih komandi; najzad posla sve podatke u svoj računar, sa instrukcijama da treba krenuti sa jednom serijom transformacionih funkcija, da bi potom bilo moguće postaviti prava pitanja...
     "Našao si nešto", reče Luna iza njega, i on postade svestan da njih dvoje već neko vreme stoje iza njega i gledaju ga kako posmatra ekran. "Šta je to?"
     Pogledao ih je, dopustio da Luna vidi divljenje još neugašeno u njegovim očima. "Ukres je našao", reče on, "ključ za merske pesme. Bazirane su na teoriji fuga..." Pokretom ruke pokazao je knjigu koja mu je ležala na dohvatu ruke, na stolu. "U strukturu ove muzike utkane su matematičke jednačine. U muzici i inače postoji čista matematika, na nekom najosnovnijem nivou", nastavi on, videći po njihovim licima da ga nisu baš razumeli. "Svaki ton je u tačnim, nepromenljivim odnosima sa svim drugim tonovima. Kompleksni matematički odnosi mogu se iskazati strukturom jedne muzičke kompozicije kakva je fuga. To je kao prevođenje u drugi kod. Ukres je označio bazične strukture. Evo, tu su. Odnose se na manipulisanje 'pametnom materijom'. Dao sam instrukcije mom računarskom sistemu da sve ovo provuče kroz jedan program koji bi trebalo da bude u stanju da rekreira nedostajuće segmente, a tada ćemo možda biti u mogućnosti da vidimo koji je konkretan problem trebalo da bude rešavan pomoću tih jednačina..." On se opet okrete ekranu i uznemirujućim, pozivajućim glasovima mera, sintetički napravljenim ali natprirodno realističnim, koji su tekli kroz vazduh oko njega.
     "Ti već znaš odgovor", reče Luna tiho, glasom koji se kroz muziku jedva čuo.
     On se okrete i pogleda gore ka njoj, vide da njene oči blistaju zapanjenom vizijom. "Šta...?"
     "Meri dolaze prema gradu", reče ona. "Razlog može biti samo jedan..." Zaćutala je, ali njene oči su dovršile onu misao koju usne nisu mogle izgovoriti. Potrebni su tome. Onome.
     Njegova se usta otvoriše, zato što se naglo zatvorio neki cirkjut u njegovom mozgu: um se prozračio bleskom otkrića. "Održavanje ispravnosti 'pametne materije'..." prošaputa on. "Tako je, svih mu bogova...!" Potrebni su tome. Nesigurnim kretnjama ustade sa stolice i zagrli Lunu. "Uklopilo se!"
     "O čemu vi to?" upita Tamis. Oboje mu uputiše poglede beskorisnog izvinjenja. "Mi ti to ne možemo objasniti, Tamise", reče Luna gledajući u pod. "Još ne."
     "Ali mislite da će to pomoći Arijeli?" upita on.
     Ona pogleda Gundalinua, čije lice je sad odražavalo i sve njene sumnje, svu pustoš u njoj. "Pa, ne znam", reče on posle nekog vremena. "Moramo verovati da hoće."
     Luna pokuša da se oslobodi tih misli, izvuče se iz Gundalinuovog zagrljaja i opet stade licem u lice sa Tamisom. "Već je kasno... Idi kući, Merovi, prenesi joj moje čestitke i moju ljubav." Njen osmeh poče - i stade. "Ali ne reci joj šta smo danas ovde radili, i zašto. Ne reci nikome; molim te, Tamise."
     Klimnuo je glavom. Njegovo lice pokazivalo je napetu pažnju. Zagrlio ju je još jednom, poslednji put, za rastanak.
     "Hvala što si pomog'o", reče Gundalinu videći da mladić sad gleda njega.
     Tamis klimnu glavom. "Hvala i tebi, što si ti pomog'o", reče rapavim glasom; okrete se, i pođe ka vratima.
     Luna je njegov odlazak pratila sa očajno-napuštenim, ali i upitnim izrazom lica. "Thalasa neka ih blagoslovi", reče, skoro odsutno. Uzdahnu, sklopi oči. "Kažu... kažu da Majka Thalasa nadasve voli svoju decu..." Glas joj je posustajao. "Damo Thalaso, pomogni svima njima: mojoj deci, i tvojoj." Opet je otvorila oči, ali u njima nije bilo nimalo nade. Pogleda Gundalinua. "A zašto se Tamis zahvalio tebi?"
     Gundalinu slegnu ramenima. "Zato što sam bio posmatrač spolja", reče, sklanjajući pogled. Onda zagrli Lunu, zato što je bar to bilo opet njegovo pravo. Osmehnu se dole ka njoj, tužno. "Suviše sam ja mlad da budem deda", reče.
     Uzvratila mu je pogled, s osmehom jednako naglim i jednako slatko-gorkim. "Na ovoj planeti ne", reče ona. "Sad si, znaš, na Tići." Pogledala ga je. "Ostani noćas sa mnom, Bi-Zi." Zagnjurila je lice u tkaninu njegove uniforme.
     Klimnuo je glavom, dobro znajući da ne treba s njom da bude ove noći, ali isto tako znajući da je, kao ni Luna, nikako ne može provesti sam sa svojom nadom i svojim strahovima.
     Povela ga je kroz hladne, u rokoko-stilu ukrašene hodnike dvorca, do svoje spavaće sobe; nisu imali apetita za kasnu večeru. Opružio se pored nje po krevetu, odahnuo kad ga je madrac punjen ptičjim perjem zagrlio kao naručje njegove drage. Pošto im više nije ostalo snage ni da vode ljubav, samo su ležali zagrljeni, dugo, govoreći vrlo malo, trudeći se da misle još manje. Luna je ostavila upaljenu svetiljku na stočiću pored postelje, zato što nije mogla podneti pritisak potpunog mraka.
     Zaspala je, napokon, nalazeći mir u njegovom naručju. On je bdeo nad njom, osećao kako se uz njegovo telo pritiska toplina njenog, toplina koja diše; očni kapci su mu postajali sve teži, i najzad je zaspao.
     Nije znao koliko je vremena prošlo, da li nekoliko sati ili nekoliko minuta; tek, vrata spavaće sobe otvorila su se, i pri tome tresnula, nimalo ceremonijalno. Trgnuo se zbog toga, i probudio. U postelji se pridigao u sedeći položaj, zbunjen, glave maglovite od sna. Luna se pridigla na lakat, povukla pokrivač preko grudi. Bili su suočeni sa pet-šest ljudi u policijskim uniformama.
     "Vanu...?" reče Gundalinu s nevericom, zaklanjajući oči rukom, jer u sobi su se upalila svetla. "Šta ćeš kog vraga ti ovde? Šta ovo znači, hiljadu ti bogova!"
     Vanu je stajao i gledao ih kako leže jedno pored drugog. Ono što je tada Gundalinu video u očima svog bivšeg prijatelja - žaljenje, osudu bez iole opraštanja, očajničku rešenost - bilo je dovoljan odgovor. Vanu ispravi ramena kao da će salutirati, ali to ne učini. "Sudijo Gundalinu, došao sam te uhapsit'."
     "Na osnovu koje optužbe?" reče Gundalinu, još ne sasvim siguran da ovo nije noćna mora.
     Vanuove usne poviše se nadole. "Moja je... teška i bolna dužnost, sudijo, da te obavestim da si optužen za izdaju."









70. TIJAMAT: Karbankl
     Luna je stupala za ćutljivim policajcem, kroz tunel raznih oblika zamrljanih od kretanja - unutrašnjost štaba policije. Gledala je pravo preda se, u policajčeva uniformisana leđa. Osećala je, svud oko sebe, širenje prostora iznenađenja, poput talasa od brodskog pramca: ogovaranja, nagađanja, radoznalog zurenja. To je kraljica. Došla da vidi Gundalinua, svog ljubavnika. Uhvaćeni su sa golim dupetima, zajedno, u činu izdaje... Gundalinu heroj, Gundalinu izdajica: šta će joj kog vraga on, sad kad je u mardelju?
     Bila je zatražila od dežurnog oficira da je pusti da poseti predsednika Vrhovnog suda, Gundalinua. Ovaj je odmahnuo glavom i rekao: "Nikome nije dozvoljeno da vidi tog zatvorenika." Zatvorenika. Bez ikakve indikacije šta je bio, do juče; šta je značio svojoj naciji, šta je sve učinio za Hegemoniju. Onda je zatražila da vidi glavnu inspektorku. Dežurni ju je predao jednom policajcu i na taj način otisnuo niz ovu cev sačinjenu od zlobnih žmirkanja i govorkanja.
     Hodala je kroz to, jedva i registrujući da je predmet neželjene pažnje; njen um bio je preokupiran gubicima i pitanjima tako ogromnim da se poruga nepoznatih ljudi oko nje redukovala do besmislene buke, što je i bila; najzad su ti glasovi počeli da se stišavaju, kao da i sami to uviđaju, a onda ih je ostavila za sobom.
     "Kraljica je došla da te vidi, inspektorko." Vodič ju je uveo u jednu kancelariju, salutirao, izišao, zatvorio vrata za sobom.
     Geja Džeruša Pala-Tion iznenađeno diže pogled ka njoj, preko punog naručja raznih stvari koje je upravo nosila. Odmah izruči sve to, jednim pokretom, u nekakav prazan sanduk.
     Luna je oklevala, napola namrštena. "Šta radiš to?" reče joj. Pored radnog stola/terminala bili su i drugi sanduci, već napunjeni, naslagani jedan na drugi, a police i ormari u kancelariji bili su gotovo prazni.
     "Pakujem se", reče Džeruša glasom teškim od ironije. "Jutros me je komandant policije informisao da je optužio Bi-Zija za izdaju, i da je proglasio opsadno stanje. Takođe, da ja od danas više neću biti u službi kao glavni inspektor."
     "Sise li mu Damine!" Luna tresnu pesnicom po zatvorenim vratima. Ispuniše je uspomene na proteklu noć. Naslonila se klonulo na prastaru, nepopuštajuću površinu, malo je i skliznula niz nju. "Prokletnik! Dabogda trunuo u nekom paklu po svom izboru." Diže pogled i nađe potpunu saglasnost u očima druge žene. "Da li si videla Bi-Zija - da li si razgovarala s njim? Je li dobro?"
     Džeruša odmahnu glavom. "Vanu ne pušta nikoga kod njega, a naročito ne ma koga ko bi mogao pokušati da mu pomogne. Tako mi Čamdžije, pokušavala sam." Sede na fotelju iza radnog stola, nasloni čelo na šake.
     Luna pređe preko prostorije. "Opsadno stanje, kažeš? Odakle mu to pravo?"
     "On je u strukturi vlasti drugi, odmah posle vrhovnog sudije. Pa, kad je Bi-Zi svrgnut, on ostaje kao glavni. On tvrdi da se to zove 'vanredno stanje' i da će trajati sve dok ne dobije nova naređenja od Ce-Ka, ili dok ne pošalju novog vrhovnog sudiju. U suštini, vanredno stanje daje Vanuu moć da radi šta god hoće." Džerušino lice postade sumorno.
     "A ako se ja usprotivim...?" Luna zaćuta i okrete se, jer su se vrata kancelarije naglo otvorila iza nje.
     "U tom slučaju ja imam zakonska ovlašćenja da svoje odluke sprovodim silom", reče komandant policije ujednačenim glasom. Naklonio se malo, ali korektno. "Damo Thalaso." Pogledao je Džerušu, koja je ustala sa sedišta i kruto mu salutirala. On, bez izraza na licu, uzvrati jednakim salutiranjem.
     Luna je osećala da joj lice gori. "Pretiš li ti da ćeš napasti moje ljude?" reče ona, tresući se od gneva.
     "Neću ako mi ne daš razloga." Oči su mu bile neprobojne kao opsidijan.
     "A šta ti to znači?" Stala je jedan korak dalje od stola; ruke je držala kruto opružene nadole, uz telo.
     "Nameravam da nastavim lov na mere. Ako mi budete pravili probleme oko toga, ti ili tvoji ljudi, pristupiću odmazdi. Nepotrebno je govoriti da će u svakom konfliktu gubitnik biti vaša strana, ne Hegemonija."
     "Znači, to je smisao reči 'autonomija' za Hegemoniju?" reče Luna. "Naime, da se vi nećete mešati u naše unutrašnje stvari, osim ako vam se ne svidi da se ipak umešate? A to nastupa ako ne stavimo vaše pravo da eksploatišete naš svet iznad naše kulture, iznad naših verovanja, čak i iznad prava mera - kojima ovaj svet pripada više nego ikome od nas - da jednostavno žive a ne umiru?"
     "Vanredno stanje, to jest ratno stanje opravdano je u situaciji ekstremnih građanskih nemira ili sukoba", reče Vanu ravno. "Naš cilj ovde je da održavamo mir."
     "Meni je rečeno da tvoj narod ceni čast iznad svega drugog. Vidim da sam pogrešno informisana", reče Luna tiho. Osetila je, više nego čula, Džerušino naglo uvlačenje daha; videla je svetlucanje u Vanuovim očima, i znala da ga je žacnula.
     Vanuova usta su se stanjila. "Ja bih hodao obazrivo da sam na tvom mestu, Thalaso. Vaša mnogo hvaljena autonomija je jedino što tebe štiti od istih tih optužbi za izdaju koje sam podigao protiv vrhovnog sudije."
     Pocrvenela je još jače. "Nisi imao pravo..."
     "Nisam imao pravo?" Njegova ruka se trgla, stisnula u pesnicu. "Ti nisi imala pravo da ga zavedeš, da ga pomoću svog tela navedeš da ti odobrava sve! On nije imao prava da okrene leđa sopstvenom narodu! Nije imao prava da bude tako slab. Neko je morao zaustaviti to ludilo, inače bi Gundalinu uskoro upropastio sve što ovde imamo. Ja sam mu bio najbolji prijatelj, prokleta bila...!" Kroz njega prođoše drhtaji, kao da mora da se suzdržava da je ne dohvati šakama.
     "Najbolji prijatelj - samo dok vam je davao sve što vi želite", reče ona, tiho i hladno. "On me voli, i ja volim njega. Ali odluke je donosio ne zato što je moj voljeni, nego zato što je častan čovek."
     Vanu ju je gledao nekoliko trenutaka; usne su mu se trzale. Najzad je progunđao nešto na sandiju, i sklonio pogled sa nje. Prevela je sebi te kisele reči: varvarska kurva.
     Ona, sad na sandiju, reče: "Možemo govoriti i tvojim jezikom, komandante Vanu, ako ti to više odgovara. Ja ga znam prilično dobro."
     Ponovo ju je pogledao; bele pegice razasute po njegovom tamnom licu pocrveneše jako, kao krv. On duboko udahnu. "Mislim da je ostalo jako malo toga što mi možemo jedno drugome reći, na ma kom jeziku, Damo Thalaso", odgovori on na tijamatskom. Poče se okretati da ode.
     "Hoću da ga vidim", reče Luna. "Ne možeš mi uskratiti pravo da ga vidim."
     On se opet okrete ka njoj. "Bojim se da je to nemoguće. On više nije ovde."
     Sledila se. "Šta?"
     "Otišao." Vanu slegnu ramenima. "Na Karemof, da odgovara pred Vrhovnim sudom Hegemonije. Da je ostao ovde, postojala bi prevelika opasnost od građanskog sukoba, pa sam naredio da se deportuje odmah."
     Osetila je kako je zadovoljan, i kako se njegovo zadovoljstvo stiska oko njenog grla: davi je, kao da ju je šakama stegao za gušu. "Hoćeš li reći", procedi ona, istiskujući reči nekako, "da je postojala prevelika opasnost da je on u pravu; i da bi svima to bilo jasno kad bi čuli njegov glas?"
     "Obazrivo hodaj, Damo", ponovi on, mršteći se još jače. Opet joj se nakloni, savršeno elegantno. Okrete se, ode do vrata, otvori ih, ali tu stade i još jednom se okrete ka njoj. "Uzgred budi rečeno", nastavi on, "sada znam da su tvoje fanatizovane prognoze da ćemo mi desetkovati mersku populaciju bile ne samo praznoverice i gluposti, nego i apsolutne laži. Moji ljudi mi javljaju da su ove vode prepune mera. Ni govora nema o nekom smanjenju njihove brojnosti."
     "Ne!" Zakoračila je napred. "To nije istina, mera nema više nigde drugde - pregledajte udaljenije vode, pretražite sva mora, vi imate sredstva za to. Videćete da su prazna."
     Odmahnuo je glavom, a njegove oči su je žalile, kao da je nedostojna i prezira. Onda iziđe, bez odgovora.
     Luna je stajala nepomična usred kancelarije, sve dok očajnički gnev u njoj nije popustio. Onda se okrenula da pogleda Geju Džerušu.
     Džeruša je opet sela za svoj sto; u njenim tamnim očima bilo je puno pitanja, od kojih nijedno nije bilo umirujuće. Džeruša izvuče iz džepa pločicu sa iesta-kapsulama, ubaci nekoliko u usta, i poče ih žvakati da bi smirila nerve.
     Luna priđe jednom sedištu i teško se sruči u njega. "Pa nije moguće da su Bi-Zija odveli", reče ona, proučavajući svoje šake, koje su ležale u krilu kao umirući insekti. "Kako se to moglo dogoditi? Nemoguće."
     "Ništa nije nemoguće", progunđa Džeruša ravnim tonom.
     "Ovo jeste." Luna Svetlohodna diže glavu. "Morao je biti ovde. Njemu je sudbina namenila da bude ovde. I on, i onaj drugi. Svi smo bili na svojim mestima. I sad, najednom, baš kad smo bili spremni - njih dvojice nema." Osećala se kao da su je tukli, kao da ima unutrašnje krvarenje.
     Džeruša je pogleda, i Luna vide jedan izraz koji na njenom licu već godinama nije videla. "Bogovi..." reče Džeruša. "Opet ti je govorilo ono, je l' tako - sibilski um? Kao onom prilikom kad si mi rekla da ćeš postati Kraljica."
     Klimnula je glavom nemo.
     "Ko je taj treći?"
     "Rid... Rid Kulervo."
     Džerušine oči se raširiše. "Pa taj radi za Izvora. Bi-Zi je mislio da ga uhapsi... al' da se to izvede nezvanično. Kitaro je radila na tome, pre nego što..." Zastade. "Šta je to bilo?"
     Luna joj ispriča kako je stvar počela; pričajući uspe da prikupi svoje razmotane misli.
     "I šta je trebalo da vas troje uradite?" upita Džeruša kad je saslušala Lunu do kraja.
     "Ov-vaj - nešto u vezi sa spasavanjem mera." Luna odmahnu glavom. "Ali samo toliko ti mogu reći, ne više. Osim još ovog: meri su ključ za nešto. Kad bi taj merokoljač Vanu..." Zastade. "Kad bi samo znao kakvo je zlo naneo, ne samo merima, i ne samo nama, nego i sebi..."
     Džeruša uzdahnu. "I tako, znači, Hegiška je uzela Gundalinua za taoca, a Izvor Rida..."
     "I Arijel." Prinudila je te reči da iziđu.
     "Arijel?" Džeruša poblede. "Zašto nju, sve mu bogove?"
     "Bila se spetljala sa Ridom. Ja nisam čak ni znala... Izvor ih je odveo oboje. Zbog... onoga što znam a ne mogu kazati." Ispriča i ostalo, sve više i više obamirući od tih reči, dok ih je izgovarala; najzad u njenom glasu ne ostade nimalo emocija. "Svi odoše... a ja ne znam da l' će se iko vratiti, ikad."
     Džeruša se nasloni unazad, u svoju fotelju, i ubaci jedan daljinski upravljač u sanduk. Sumorno pogleda Lunu. "Pa, možemo li mi sada išta učiniti?"
     "Ništa", reče Luna. "Meni je sad sve ionako besmisleno." Telo kao da joj se u kamen pretvorilo dok je tu sedela; sad kao da je bilo toliko teško, toliko inertno, da više nikad neće moći da ustane. "Ništa više nema značaja."
     Džeruša se brzo nagnu napred i uključi svoj interkom. "Proer! U moju kancelariju. Odmah."
     Samo nekoliko sekundi kasnije inspektor Proer se pojavi na vratima, salutirajući. "Inspektorko?" Kratko se nakloni ka Luni, a ona spusti glavu pred njegovim pogledom.
     "Ti si ovde vršilac dužnosti dok komandant ne imenuje novog glavnog inspektora. Vidi da se ove moje stvari pošalju u moj..." pogleda Lunu, "...u štab tijamatskih pandura." Luna diže pogled osećajući da se u njoj malčice pokrenulo nešto što nije još jedan pipak očajanja. "Želim da se vratim na svoje staro radno mesto", reče Džeruša.
     "Tvoje je." Luna ustade, pogleda Proera pa Džerušu.
     Džeruša zaobiđe ugao svog radnog stola, dobaci Proeru svežanj ključ-kartica. "Evo ti. Komandantu Vanuu reci..." Ona ispljunu jednu pregrizenu kapsulu ieste u koš za otpatke. Luna vide trzaj Proerovih usana. "Reci mu... da je mekritu. Kao što su bili i svi njegovi preci, unazad sve do prvog."
     Proer je pogleda s nevericom. "Bogovi, to ja komandantu ne smem kazati..."
     "Citiraj mene", reče ona. "Ovo ti je izričito naređenje." Zastade. "Osim toga, reci ljudima da Gundalinu više nije tu."
     "Nije tu?" ponovi Proer. Lice mu se opusti. Ona klimnu glavom. "Da, inspektorko." Isprsi se i još jednom je pozdravi salutiranjem. "Smatraj da je to urađeno."
     Ona mu uzvrati pozdrav; onda se mimoiđoše. Proer je pošao ka njenom radnom stolu, njih dve ka vratima.
     Džeruša je duboko udahnula kad su napokom bile izvan štaba policije. "Baš ovo prija. Provetriti glavu, da iziđe smradež tog mesta." Pogleda iza sebe, ka ulazu u zgradu i ka dvojnom natpisu, koji je bio urađen tijamatskim slovima i sandijevskim hijeroglifima, iznad ulaza.
     "A šta je mekritu?" upita Luna tek sad.
     Geja Džeruša se osmehnula; linija njenih usana bila je slatka-i-kisela. "Najniža od niskih klasa, na Karemofu. To je kao da letnjaku kažeš da je 'meroubica', ali podignuto na deseti stepen." Njeno lice opet očvrsnu. "Jedina stvarna greška koju je Gundalinu ikad napravio sastojala se u tome što je poverovao da je taj pristrasnik s tunelskom vizijom, taj Vanu, njemu jednak." Oborila je pogled, ispljunula još jednu kapsulu, i pošla za Lunom, koja je već odmicala ka početku uličice. "Luno, da li te zanima moje mišljenje?"
     "Da." Luna je netremice gledala preda se, znajući da nema drugog izbora: mora biti u pokretu, mora izmicati sudbini koja pristiže za njom, da je obori. "Reci. Treba mi pogled sa paralaksom. Svaki izlaz koji ja vidim zaprečen je zidom vatre..." Diže pogled, u mislima joj je bila Vanuova pretnja, i vatra sa neba koja može biti ispaljena na njen svet, koja ga može i uništiti ako ona suviše pritisne Hegemoniju.
     "Onda uspori." Džerušina šaka se spusti na njenu mišicu, povuče je da sporije hoda. Luna to prihvati, i pogleda Geju Džerušu. "Sačekaj da saznamo više", reče Džeruša. "Bi-Zi ima prijatelje, ne samo ovde nego i na Karemofu. Možda će nam se on vratiti svojim snagama..." Ali njen glas je sumnjao u to. Luna se priseti priče o raznim "stupnjevima" u Kartografima, frakcijaškim rascepima prikrivenim prividnim jedinstvom. "Ili, ako se Ukres vrati sa Kulervom i sa Arijel, možda će Kulervo poslužiti kao ključ... kao vatra koja se može upotrebiti protiv vatre."
     "Meni treba voda da taj požar ugasim zauvek." Luna se protrlja po podlakticama. Bila je sve bliže bleštavilu Ulice, i osećala da se njen um polako deblokira, da počinje da radi. "U svakom slučaju, to će trajati nedeljama - možda i mesecima. Tek tada ćemo znati. U međuvremenu će meri svakodnevno ginuti." A sa svakom pogibijom mera, umiraće i sibilski um, malo-pomalo... "Znam da si u pravu; jedino mogu da čekam i da vidim. Ali, nisam prazna školjka. Bi-Zi je nameravao da obavi analizu onih informacija koje je Ukres sklopio o merskom pevanju. To mogu i ja."
     "Tvoji sistemi su uklopljeni u mrežu hegemonijske vlade, zar ne?" upita Džeruša.
     "Jesu." Luna je pogleda. "Zašto?"
     "Ovo ratno stanje. Ne znam kako će se odraziti na tvoju mogućnost pristupa. Vanu bi mogao da ti ograniči pristup, ako želi da te ometa. U svakom slučaju verovatno je da može i da nadzire sve što ti sa kompjuterom radiš."
     Luna spusti pogled; opreznim prstima dotače bodlje trokrakog znaka koji je nosila preko odeće. "Imam ja pristup do jednog sistema daleko boljeg nego što je ovaj u gradu; Vanu ne kontroliše moj odnos sa sibilskom mrežom. Mislim da znam koja pitanja treba da joj postavim da bih dobila potrebne odgovore. Sazvaću zbor Sibilskog koledža, objasniću im koliko najviše mogu o ovoj... situaciji." Grlo joj se zatvori oko te reči. "Džeruša, šta će oni uraditi Bi-Ziju, ako..."
     Džeruša je pogleda. "U Hegemoniji ne postoji smrtna kazna", reče ona, gledajući opet pravo ispred sebe, niz Ulicu. "Ali postoje neke robijašnice koje su takve da bi osuđenici ipak više voleli smrtnu kaznu... Međutim, on neće biti poslat u neku takvu", nastavi ona žurno. "Uticajan je."
     "Ako ima mnogo uticaja, ima i mnogo neprijatelja", reče Luna blago. Pogleda preko ramena, niz uličicu Plavu. "Vratiću ja njega. Tako mi Dame Thalase, i svih njihovih bogova... platiće mi oni, pa makar ja ništa drugo ne radila do kraja života." Opet pogleda napred. "A ako ne uspem, platićemo svi..."
     Džeruša je samo pogleda, ne reče ništa.
     Stigle su do ulaza u Plavu. Tu ih je čekao kraljičanski eskort, zapravo pratnja sačinjena od nekoliko tijamatskih pandura. Ona im saopšti da se Džeruša vraća; to su pozdravili osmesima i klimanjem glave. "Znači imaćemo opet nekog ko može s plavcima da priča na njihovom jeziku?" reče jedan, po imenu Klirvoter. "Komandante, za mene je sve to samo sandi", nastavi on, obraćajući se sad Džeruši, i nasmeja se.
     Ona se ironično nasmeši. Onda se okrete Luni, pogleda je prodorno. "Sad kad sam opet u tvojoj službi, Damo Thalaso, postoji li išta što bih za tebe mogla učiniti? Išta..."
     Luna je ćutala; tragala je po slikama koje su ispunjavale njen um, tragala za nekom koju bi mogla izmeniti. "Postoji", reče najzad. "Uhapsi Kirarda Seta Dalekoputova."
     Geja Džeruša se trže, zatim klimnu. "Pobrinuću se da to bude urađeno", reče ona. "Odmah sad. Povešću Klirvotera sa mnom, ako nemaš ništa protiv."
     Luna klimnu glavom. Pruži joj ruku, i njih dve se rukovaše na stari tijamatski način. "Dobrodošla kući." Luna se osmehnu, najzad.

     Džeruša je pešačila ka kući koju je, u gradu, imao Kirard Set Dalekoputov. Za njom je išao Klirvoter, koji nije postavljao nikakva pitanja iako je videla da je hteo. Bila je sigurna da je Dalekoputov u gradu; juče ga je videla kako razgleda izloge.
     Pokucala je na ulazna vrata njegove kuće, a onda čekala. Najednom je u svome duhu videla jednu neočekivanu sliku iz Arijenrodinih vremena: Kirarda pored Jame, koja je tada ječala gladno; on stoji i čeka da naiđu policijska inspektorka Pala-Tion i narednik Gundalinu. U ruci drži koštanu pištaljku kojom će krotiti vetar. Pamtila je i posle toliko godina onaj osmeh na njegovom mladalačkom, savršenom licu, kad je video brižnost na njihovim licima; i ono kako im se u dnu očiju smejao, i kako je udešavao da ih vetar malo dohvata s leđa dok ih je vodio preko provalije, na audijenciju kod Snežne Kraljice. Ona sada uvide da bi rado videla sebe i njega u obrnutoj situaciji; da to i sad želi, i sad joj je potrebno, posle toliko godina.
     Vrata se otvoriše. Ali pozdravila ju je Tiradi Grejmaunt, njegova žena; nije se pojavio Kirard. Džeruša se iznenadi dubini svog razočarenja.
     "Glavna inspektorica Pala-Tion..." progunđa Tiradi, naslanjajući se pomalo nesigurno na ragastov otvorenih vrata. Zenice su joj izgledale nenormalno raširene; Džeruša se zapita čime se ufiksala. Tiradi pogleda pored Džerušinog ramena, ka gradskom panduru, i njen kiseli izraz lica postade upitan. "Šta želiš?"
     "Došla sam da uhapsim tvog muža, Tiradi", reče Geja Džeruša.
     Ova žmirnu, kao da joj nije lako da obradi tu informaciju. "Hedža ga hapsi?"
     "Ne Hedža", reče Džeruša spuštajući pogled na plavu uniformu koju je i sad nosila. Diže pogled i slegnu ramenima. "Sad radim za Kraljicu."
     "A-ha", reče Tiradi Grejmaunt, tonom kao da to objašnjava sve. "Pa, moj muž nije kod kuće. Žao mi je što si ga promašila..." Osmehnula se čudno.
     "Pretpostavljam da nemaš nikakvu ideju gde ga mogu naći?" upita Džeruša, već očekujući predvidljivi odgovor.
     Međutim, Tiradi Grejmaunt se odgurnu od ragastova, pokretom koji je podsećao na njihanje trave na vetru. "Pa, zapravo, imam." Zagladila je unazad kosu svetle, sivo-slane boje. "Otiš'o je u 'Persefonin'... to je onaj klub. Poslom", dodala je, a njen osmeh ovog puta bio je nadasve surov. "Znaš ti gde je to. Ako požuriš, možeš ga uhvatiti tamo."
     "Hvala ti za saradnju." Džeruša je sprečila da se u njen glas uvuku ironija i iznenađenje.
     "To mi je zadovoljstvo", promrmlja Tiradi, dok su se njih dvoje okretali da odu. "Do viđenja." I zalupi vrata za njima.
     Džeruša bez ikakvog odugovlačenja krenu u "Persefonin". Usput je posvetila poneku misao i stanju braka Dalekoputovih. Mogla se dosetiti mnogih Kirardovih osobina koje bi mogle navesti nekoga da se fiksa ili da preduzima sitne osvete prema njemu.
     Uđoše u "Persefonina" proračunata usta mraka, i na ulazu zastadoše škiljeći, kao i svaki gost. Ona oseti još jedan čudan drhtaj jeze: prošlost je šaputala kroz njenu sadašnjost, kao duh viđen u groznici. "Persefonin pakao" izgledao je sasvim isto kao za vreme Arijenrodine vladavine. Klub kao da je egzistirao izvan vremena: pojavljivao se, nestajao, opet se pojavljivao. I tada, kao i sada, bio je fasada za Izvora, narko-gazdu kome se Arijenrod obratila kad je poželela da izvrši genocid nad letnjacima. Plavci su to sprečili - Džeruša lično. Ali Izvor joj je, nekako, iskliznuo iz šaka: presavio se, utonuo u svoj vlastiti singularitet i nestao.
     A sad, evo ga opet na Tijamatu, radi svoj posao i drži Lunino dete kao taoca, zahtevajući neku otkupninu koju niko čak ne može ni da imenuje. Da ga je tada zaustavila, zauvek zaustavila, ovo se sad ne bi dešavalo. Ali pretrpela je neuspeh, a sad više nema moć da ma kako izmeni taj ishod. Ipak, postoji još i Kirard Set.
     Ka njima je pošla jedna žena u crnoj haljini sa dubokim izrezom na leđima; na glavi je imala crnu periku pridržanu srebrnom mrežicom, a lice joj je bilo toliko našarano šminkom da je bilo nemoguće kazati ko je zapravo ona. Zvali su je Persefona; izgledala je isto kao pre dvadeset godina - osim što je pre dvadeset godina ispod te mazarije bila Tor Zvezdošetna, koja je nastupala da bi prikrila pravog vlasnika kluba. Ali Letnja Kraljica nije dala ovim ljudima zaštitu od plavaca, a ova osoba nije Tor Zvezdošetna: samo neka bezimena plaćenica u ulozi domaćice.
     "Dobrodošla, glavna inspektorko. Kako te mogu uslužiti?" Persefona se smeškala. Lice joj je zračilo avetinjskom fosforescencijom.
     "Dovedi mi Kirarda Seta Dalekoputova", reče Geja Džeruša ravno.
     Persefona je klimnula glavom, primakla šake prsima, pritisnula jednu uz drugu u znak uvažavanja, i nestala u dubinama kluba. Džeruša je čekala, nepokretna i nepokrenuta; Klirvoter, pored nje, zazvižda u znak divljenja, gledajući šta se oko njih radi. "Ja izgleda trošim platu na pogrešnim mestima", reče on.
     Nekoliko sekundi kasnije Džeruša vide nekoga ko je dolazio odlučnim hodom ka njima; ali to nije bila Persefona, niti Kirard. Ter-Fo. Njen mozak mu je odmah pridodao to ime. Čovek koji stvarno nadgleda funkcionisanje kluba; jedan od Izvorovih poručnika. Sa Novosklona, njene rodne planete, iako bi se po njegovom izgledu reklo da ni tamo nije boravio naročito dugo.
     "Šta hoćeš ti ovde?" reče on odmah, ne glumeći ni minimalnu učtivost.
     "Kirarda Seta Dalekoputova", odgovori ona, gledajući gore, u njegove oči. Bila je tako visoka da je retko morala u razgovoru s muškarcem gledati gore, ali ovaj je bio znatno viši, a i masivniji. Zato je imala neko osećanje nelagodnosti, ranjivosti, osobito pri pomisli da su žene, većinom, prisiljene da se ovako osećaju u svakom suočenju s muškarcima.
     "Odakle ti pomisao da bih ja znao gde je on? Mogao bi biti ma gde na Ulici", reče Ter-Fo, tijamatskim jezikom ali sa jakim tuđinskim naglaskom. Odmahnu rukom ka gomili.
     "Njegova žena je rekla da je on ovde, poslovno." Pokazala je ka onom delu kluba odakle je Ter-Fo izišao, ka skrivenim sobama i tajnim aktivnostima za koje je znala da leže iza Ter-Foa.
     "Pa možda je već otiš'o."
     "A-a", reče ona odrično. "Da jeste, ti bi to rek'o. Dovedi ga."
     "Hummm!" reče Ter-Fo. "Prvo da mi kažeš zašto ga Hedža traži."
     "Ne Hedža. Kraljica. Njegov narod."
     Potisnuo je svoju deformisanu usnu u neprijatan osmeh. "Onda zašto ga Kraljica 'oće?"
     "Pogodi", reče Džeruša.
     Zamišljeno je klimnuo glavom. "To je dovoljno dobro." Bacajući pogled preko ramena podigao je jednu ruku. "Dovedi ga", reče vazduhu.
     Videla je kako se trojica pojavljuju iz senovito crnog otvora u zidu; onaj u sredini bio je Kirard, i nije izgledao oduševljen što je tu. Prvi i treći bejahu naoružani; nije videla oružje, ali je znala po načinu kako su se kretali.
     "Letnja Kraljica te hoće", reče Ter-Fo ravnim tonom kad su Kirard i pratnja stigli do njih.
     "Kraljica...?" Kirard zaćuta, a Džeruša vide kako se po njegovom licu polako prevlači upravo onaj izraz koji je želela videti.
     "Idemo", reče ona, osmehujući se onim osmehom koga se dobro sećala.
     "Ne..." Okrenuo se Ter-Fou, ščepao ga za prsa kožne jakne. "Ne možeš im dozvoliti da me vode! Pa ja sam jedan od vas, bogove mu! Ja sam stranac daleko od kuće, ja sam Brat, Izvor mi je obećao Brats..."
     Ter-Fo mu zabi pesnicu u trbuh, lako, kao što bi neko drugi pružio ruku da se rukuje. Dalekoputov se presamiti. Ter-Fo dade drugi znak rukom, i ta dvojica njegovih ljudi povukoše Dalekoputova da se uspravi. "Ti ideš tvojoj kraljici, majkovolitelju", prošaputa u lice Kirardove očajne izdanosti. "A tamo je moli da te ne pusti da se ikad više vratiš ovamo. Ikad." Prstom ubode Kirarda iznenada, surovo, u oko; ovaj jauknu i pokri oko šakama.
     Džeruša duboko udahnu. Prinudila je svoju ruku da se udalji od pištolja i da pusti da visi, labavo, uz bok. Ter-Fo je okrenuo leđa svima njima i već se, krupnim koracima, udaljavao; dvojica stražara pođoše za njim, bez reči.
     Džeruša je sačekala da Kirardova kuknjava utihne, i da on spusti ruku sa oka iz koga su nastavljale da liju suze. "Polazi", reče ona njegovom licu bez boje, njegovom odsutnom pogledu. "Krećemo."
     Pošao je sa njom, bez protesta.









71. KAREMOF: Orbitalni točak broj 1
     "Tvoj posetilac čeka, Gundalinu-ken."
     "Hvala." Gundalinu je prošao pored stražara i ušao u sobu za posete. Ovde su ga oslovljavali sa "Gundalinu-ken", zato što je to bila njegova jedina preostala nesumnjiva titula, jedina koja, činom hapšenja, nije dovedena u pitanje. Sibilski tetuaž jasno se video iznad širokog okovratnika njegove jednodelne svepokrivne odeće koju je dobio u "centru za detenciju", to jest u zatvoru. Međutim oduzeli su mu privezak sa tri šiljka: Mogao bi biti upotrebljen kao oružje.
     Soba za posete bila je mala i blistavo osvetljena, sa zidovima smirene zelene boje i stolom, samo jednim, u sredini. Gundalinu zakorači na tepih; vide slike na zidovima. Ali bila je tu i nevidljiva energetska barijera, tačno preko polovine sobe, pa baš i kroz sredinu stola; odvajala ga je od žene koja je stajala i čekala s druge strane.
     "Dhara..." reče on. Puna težina onoga što se desilo proteklih nedelja sručila se tek sad na njega, kao udarac, i ošamutila ga. Stao je, zagledan u nju, i u dete u njenom naručju. Odjednom shvati da je sa trenutkom svoga hapšenja otupeo, i da je još od tada u šoku, nesposoban da se suoči sa stvarnošću svoje situacije, dosad.
     "Bi-Zi?" reče ona tiho, i on vide u njenim očima one dubine neizvesnosti kojih se sećao: kad god mu je prilazila, oči su joj se uvek skrivale ispod površine njenog blistavog mira. Sadašnje Pandharino oklevanje podstače ga da priđe stolu i sedne; ohrabrena time, sede i ona, naspram njega.
     Imala je na sebi tradicionalnu odeću - dugu tuniku i široke pantalone, a kosa joj je bila ukosnicama-štipaljkama prihvaćena u dva elegantna krila: njena najomiljenija frizura. Stavila je bebu, i vreću igračaka, na sto; bebac živo navali na vreću, i, sa uzvikom "Moje!" izruči igračke po stolu.
     Gundalinu je fascinirano gledao dete koje je sedelo među igračkama kao neko ko je ovoga trenutka pronašao blago. Klinac je oprobavao jednu po jednu igračku, zavrtao ih, treskao njima po stolu, ni najmanje svestan apsurdnih i nežnih osmeha na licima dvoje ljudi koji su posmatrali njegovu igru.
     "Kako ti se dopada tvoj sin?" reča Pandhara napokon. Pruži ruku i pogladi dečkića po kosi; ovaj se prenu iz svog posla i ponudi joj jednu zvečku punu blistavih zvezda. "Bi-Ti Gundalinu... ali to zvuči tako pompezno. Ja ga zovem Bitić", reče ona. Dete, čuvši svoje ime, još jednom diže pogled. "Veliki mali..." reče ona, prstom dodirujući vrh njegovog nosa. Dečkić se nasmeši i podiže svoje malene ruke sa zatupastim prstima visoko u vazduh. "Ovo-liki..." reče on.
     "Divan je", reče Gundalinu. "Lepši nego na holoima koje si mi slala. Bogovi, al' se izmenio..."
     "Bebe se menjaju", reče ona blago i pomalo tužno.
     "I naša fortuna u životu se menja..." reče on. To mu je izletelo nehotice.
     Pogledala ga je, samo na tren.
     "Ne možemo reći da nismo znali da se to može dogoditi."
     Klimnula je i ovog puta se zagledala u njegove oči. "Ima tvoje oči."
     Gundalinu duboko udahnu, pomišljajući na još jednog dečaka, ali pola galaksije udaljenog, koji ima njegove oči. "Da", reče on. "Mislim da ima."
     Ćušnula je bebu ka njemu, po stolu. "Gledaj", reče. "Ono ti je tata." Gundalinu se nagnu napred, pruži ruke, sve dok šakom ne naiđe na barijeru. Bebac je samo nagnuo glavu, i pogledao ga kao da je tek sad primetio da tu nekog ima. Okrenuo se, uhvatio se za majčinu ruku; jedan trenutak je preko ramena opet gledao Gundalinua, ne mnogo oduševljeno. Onda se osmehnuo, lice mu se još jednom ispunilo radošću. Pružio je i on ručice, i naišao njima na nevidljivi zid. Poče lupati rukama po toj površini koja ga je peckala, i gurati se glavom u nju, u pokušaju da stigne do svog oca. Gundalinu pritisnu, sa svoje strane, šake u barijeru koja se pomalo i ugibala. Radost i čežnja ispunjavali su mu prsa toliko da je jedva mogao disati.
     Udaljiti se od barijere.
     Gundalinu trže ruke k sebi: protresao ih je blagi električni udar. Beba pade unazad i poče plakati iz sveg glasa; Pandhara je uza u naručje da je umiri.
     "Ovo nije bilo potrebno!" povika Gundalinu na zidove, besno ustajući sa sedišta. Ali opet sede, jer odgovorio mu je samo eho njegovog glasa, kao da mu se podsmeva.
     Kad se beba malo smirila, Pandhara se zagleda netremice u njega. "Snimaju nas?" reče ona s nevericom. Njene oči potamnele su od nemoćnog besa. "A rekli su da ćemo imati privatnost..."
     "To sam ja samo onako, refleksno", reče on, ne baš siguran da je njegova reakcija maločas bila samo refleks. Gledao je kako se dečkić u njenim rukama komeša, bori da se oslobodi, da pruži ruke ka njemu, uz uzvike: "Ba! Ba!" I Gundalinuove šake pođoše nagore, ali ih on spusti, pa ispod stola steže u pesnice. Pandhara dohvati jednu loptu ispunjenu raznobojnim svetlostima, i poče njome mahati ispred dečkića, koji je uze, zagrize, onda se mrzovoljno staloži u njenom krilu. "Kako ide na imanju?" nastavi Gundalinu.
     "Fino", reče ona, napregnutim glasom. "Zaista. Sve fino."
     "A tvoj rad? Da li si od Bi-Tija mogla išta da radiš, otkako se rodio?"
     Osmehnula se. "Pa... manje sam mogla. Ali zamolila sam Ohi - moju najmlađu sestru, sećaš je se - da ostane s nama sve dok ne dovrši studije. Ona pazi na njega ponekad, dok ja radim. Inače bi on utrčavao svuda; je l' tako da bi, kaži, Bitiću mali...?" Spustila je pogled ka klincu, a on podiže loptu ka njoj. "Lepa lopta", reče Pandhara.
     "Bepa lot-a", uzvrati detence.
     "A kako je išao tvoj društveni život?" upita Gundalinu, ne sasvim nemarno. "Nadam se da si bila u mogućnosti da viđaš svoje društvo, i da se nisi osećala suviše... izolovano, tamo?"
     Gledala ga je jedan dugi trenutak. "Ne", reče. "Nisam usamljena. Moji prijatelji dolaze često, tako da je skoro uvek neko tu; lepotu tog imanja vole gotovo koliko i ja." Obori pogled. "Ovih dana vrlo često viđam Therenana Jumilhaka... upoznao si ga onog popodneva u kafiću... Bitić ga obožava. Therenan zaista ume s decom."
     "Drago mi je", reče Gundalinu i osmehnu se.
     Ona ga opet pogleda. "Bi-Zi, htela sam i ranije doći. Pokušavala sam. Nisu me puštali da te vidim, sve dok nije K. R. Aspundh intervenisao, nekako. On ti šalje najlepše pozdrave, i izražava žaljenje što nije mogao doći sa nama. Zdravlje mu je sad prilično slabo, ne sme da napušta površinu planete. Rekao mi je da ti kažem da on čini sve što može da pomogne, u ovom tvom slučaju, i da zna da su optužbe protiv tebe nepravedne."
     "Reci mu da sam zahvalan, i da mu želim brzi oporavak." Gundalinu klimnu i osmehnu se. "Advokati mi kažu da Centralni komitet pokušava da prikrije istinu o onome što se događalo na Tijamatu, i da sve prikaže kao da se radilo o narušavanju bezbednosti Hegemonije, da narod ne bi čuo moju verziju priče. Režim se ne usuđuje da mi da ni najmanji medijski prostor. Ali, Pernate lično mi je poslao uveravanja da će suđenje, kad počne, biti prenošeno preko javnih glasila širom cele Hegemonije. On je na čelu Sekretarijata, a bio je oduvek jedan od mojih najčvršćih podržavalaca."
     Pandhara zausti da nešto kaže, ali se predomisli. Neko čudno mrštenje zatalasalo je mišiće njenog lica. "Pa ni ja sama ne znam šta je bilo na Tijamatu, Bi-Zi. Čak nisu hteli da mi kažu ni za šta si optužen."
     Osetio je kako mu se usne stežu. "Za izdaju. 'Tajno delovanje na podrivanju hegemonijske bezbednosti'."
     Pandara je izgledala zapanjeno - baš kao i on, kad je čuo celu optužbu. "Ali to znači doživotnu robiju, ako te osude."
     I to bez mogućnosti pomilovanja. On klimnu glavom, sklanjajući pogled. "Bar ću biti živ; ipak smo još civilizovani... Osim toga, nije verovatno da ću biti poslat u Šljakare. Gde god se našao, moći ću da delujem, da utičem na njih da se predomisle. Neće oni mene poslati ni na koje suviše neprijatno mesto", ponovi on, pokušavajući da ospokoji Pandharu. "Duguju mi bar toliko." Prinudio je sebe da se osmehne. Zatim je slegnuo ramenima. "Hajde da se mi s tim borimo onim redom kako bude dolazilo, Dhara. Nisu mi još ni sudili. Ako budem dovoljno dobro zastupao svoju stranu, možda ću biti oslobođen."
     Očajni izraz nije nestao s njenog lica; ipak, klimnula je glavom. Savladavala se, sa vidljivim naporom. "Kako se to desilo, Bi-Zi? Ko je podigao optužbu?"
     "Vanu."
     "Vanu?" Ne verujući, nagnula se napred; bebac je ciknuo i ispustio loptu. Sagnula se da je dohvati, ali joj dečkić izbi loptu iz ruke. Ona mu dade štap sa papirnom elisom, i zagleda se u svog muža. "Ali Vanu ti je bio kao... kao brat..." Zaćuta, ugrize se za usnu.
     "Jest", reče Gundalinu. "Kao brat." Odmahnu glavom. "Od dana kad smo stigli na Tijamat - a i dugo pre toga, zapravo, ali ja nisam hteo da verujem da je tako - nismo se slagali ni u čemu kad je bila reč o načinu kako bi Hegemonija trebalo da vodi stvari na Tijamatu. Trebalo je da vidim šta se sprema... ali, nisam mogao sebi dozvoliti da vidim. Ironija je u tome što pravi problem uopšte nije bio onaj radi čijeg rešavanja sam pošao na Tijamat. Na kraju se pokazalo da ne postoji nikakav problem, da je u pitanju samo 'voda života'... Bogovi." Naslonio se unazad, iscrpljen. "Nije moguće da je sudbina htela da ovako bude."
     "A kraljica?" upita Pandhara, u čijem glasu je promaklo samo najmanje oklevanje. "Da li je bila umešana u događaje?"
     Digao je pogled, i video da se njene oči ispunjavaju razumevanjem i žaljenjem. "Bila je", reče on. "Upravo naš - odnos doveo je događaje do kritične tačke." On opet spusti pogled, ponovo oseti poniženje koje je osetio u trenutku hapšenja, seti se momenta kad su ga izvukli iz Luninog kreveta usred noći, i odveli. Potiskujući tu uspomenu nastavi: "Dhara, ja... imam dvoje dece i na Tijamatu. Luna je bila trudna kad sam otišao prvi put. To tada nisam znao. Kad sam se vratio, bili su to već odrasli ljudi." Pogleda dete u njenim rukama, njemu nedostižno, i oseti da je ispunjen ogromnom, bolnom prazninom. Sedeo je vrlo mirno, plašeći se da bi pri svakom pokretu mogao izgubiti kontrolu. A on sada ne može sebi priuštiti taj luksuz, da tako nešto učini njoj, ili sebi. Ne može, ne može...
     Ćutala je i ona, gledajući kako on gleda njihovo dete. "Tako mi je žao", reče najzad.
     "Nemoj da ti je žao", prošaputa on. "Najgori - najgori deo bio je..." Mučio se da govori ujednačeno i razgovetno. "...što bih morao da donosim iste odluke i da nisam bio zaljubljen u nju. Bilo je tačno: postojala je potreba da ja odem tamo. Morao sam se vratiti i morao sam učiniti ono što je bilo potrebno. Nisam bio lud, nije bila iluzija. Tijamat je Hegemoniji daleko važniji nego što iko zna, a meri su vitalniji za... Ali, eto, ipak je došlo do ovoga." Ljubav prema Luni naterala ga je da se vrati na Tijamat. Istinu o svrsi njegovog boravka na toj planeti Luna je uspela da mu saopšti samo i jedino zahvaljujući njihovoj uzajamnoj strasti. Pa ipak, sad nije uspevao da nađe u svojim postupcima nijednu grešku, osim ljubavi prema njoj i telesnog ispunjavanja te ljubavi. Te dve greške značile su grubo kršenje onih restrikcija koje nameće položaj vrhovnog sudije. Takođe, i gaženje osećanja njegovog naroda. Te dve su ga učinile ranjivim i oborile, tako da je sad Luna ostala da sama nosi teški teret koji su dotad nosili zajedno. "Do vraga, spreman sam za ovo suđenje! Možda sam zato vraćen ovamo, da uzdrmam uverenje svih ovih ljudi da su dobro sagledali situaciju; da donesem istinu..."
     "Bi-Zi", reče Pandara, vidno u mukama, "neće biti suđenja."
     "Šta?" reče on.
     "Neće ti dati suđenje, ne daju da te iko čuje."
     "A, biće suđenja, Dara. Čvrsto mi je obećano..."
     "Lažu te!" reče ona. "Kej-Ar mi je rekao da će presudu o tebi doneti Sekretarijat neposredno."
     "Nemoguće..."
     "Svi te lažu, čak i Pernate, čak i tvoji advokati." Okrenula se i pogledala preko ramena: na obe strane sobe za posete silovito su se otvorila vrata, i uniformisani stražari su nahrupili unutra. "Motre!" povika ona. "Sve su lagali!"
     Ustao je naglo. "Idi Aspundhu! Reci mu da niko osim Lune ne zna pravu istinu. Da kontaktira s njom..." Stražari su prvo dohvatili njega, odvukli ga unatraške, od barijere.
     "Bi-Zi!" povika ona, ali Gundalinu, odjednom, nije mogao čuti njen glas, ništa. Stražari su stigli i do nje, dohvatili je za ruke. Otimala se, a oni su je gurali ka vratima. Dečkić poče plakati, bez zvuka; ona prestade da se protivi i dopusti im da je izvedu. Ipak, još je gledala nazad, ka njemu.
     "Reci mu...!" povika Gundalinu. Stražari ga izguraše kroz vrata, koja se zatvoriše. Pandharu više nije video.









72. TIJAMAT: Karbankl
     Prvo svetlo curilo je u nemirni donji svet ispod Karbankla, pokazujući siluete, crne na sivom: jarboli, čekrci, palube, gatovi. Mukli sjaj uskoro naslika i ljudska obličja koja su nešto čekala. Nebo je, pred Luninim očima, postajalo sa svakim otkucajem srca svetlije. Autoput od rastopljene svetlosti počinjao se oblikovati na površini mora, od mesta gde je ona stajala, na kraju jednog gata, pa sve do treperavog diska izranjajućeg sunca. "Sad je pravo vreme", reče ona. Hladni vetar zore duvao je kroz njenu dušu. "Dovedite ga."
     Geja Džeruša Pala-Tion i odred pandura povedoše Kirarda Seta Dalekoputova napred, kroz napregnuto ćutanje grupe svedoka, pred nju. Ispod gata je čekao čamac u kome su bila još dvojica pandura, obojica letnjaci. "Kirarde Sete Dalekoputov", reče Luna, suočavajući se bez kajanja s praznim užasom u njegovim očima, "stojiš pred nama optužen za dela nasilja i izdaje prema svome narodu. Za neka od njih se samo sumnja, za druga postoje svedoci. Ja nemam vlast da ti sudim..." Njen glas ga je sekao kao žica. "...jer nisam prava Dama Thalasa, nego samo posuda koja treba da prenosi Njenu volju. Stoga te predajem da ti More sudi, po starozavetnim zakonima našeg naroda."
     "Ti si luda!" zareža Kirard Set. "Vaši rituali nemaju nikakve veze sa mnom. Ja sam zimac, ne možeš mi ovo..."
     "To reci Arijenrodi", reče Luna tiho, ali osećajući se kao da će je te reči stegnuti oko guše i udaviti, "kad je vidiš..."
     Otklonila je pogled, čula začetak žagora u grupi ljudi iza nje. Džeruša dotače njenu mišicu, pokaza prstom nešto.
     Odred hegemonijske policije išao je ka njima kroz lavirint dokova i brodskih palamara. Ona vide da njihov vođa diže ruku. Stadoše, nedaleko.
     "O hvala bogovima", promrmlja Kirard. "Znao sam da će oni doći. Znao sam da neće dozvoliti da mi ti uradiš ovo, ludakinjo jedna luda... U pomoć!" prodernja se on. "U pomoć! Ovi pokušavaju da me udave! Sprečite ih!"
     Luna vide da je Džeruša dala signal, i da se oružje pojavljuje među pandurima, koji su svi bili letnjaci.
     Oficir se odvoji od grupe policajaca i pođe ka njima. Ruke su mu bile miroljubivo spuštene niz telo. "Damo Thalaso." Klimnuo je glavom sa poštovanjem prema njoj, a onda se obratio Džeruši. "Dobro jutro, ovaj, komandante Pala-Tion." Salutirao je kao da se izvinjava što se spotakao o njen novi rang.
     Ona uzvrati salutiranjem, uz mali osmeh prepoznavanja. "Dobro jutro, poručniče Devu. Šta će patrola na ovim dokovima, u ovo rano jutro? Nije to standardna procedura, a?"
     "Nije, komandante", reče on, dobacujući Luni, i gomili oko Lune, malčice nesiguran pogled. "Komandant Vanu nam je naredio da lovimo mere. Spremamo se ukrcati se u naš brod i to raditi." Pokretom pokaza iza sebe, ka plavcima koji su čekali. Luna shvati da nose raznoliku opremu koju na njima nije nikad ranije videla: shvati i čemu je ta oprema namenjena. Vide da se Džeruša ukrutila; oseti da se i njeno telo kruti. "Ali, prvo, komandante, da li bi mi objasnila šta vi radite ovde? Znaš da je po odredbama ratnog stanja zabranjeno, osim u posebnim slučajevima, okupljanje više od deset građana." Pokretom glave pokaza prema gomili. "Šta to radite ovom građaninu?"
     "To je suđenje", reče Džeruša. "On ide na iskušenje, jer je optužen za nekoliko zlodela, uključujući kidnapovanje i narko-trgovinu."
     Devu se namršti. "Ovde? Sada?" reče on. "Ovako?"
     "Da, po zakonima Leta, poručniče", reče Luna. "Njemu će suditi More."
     "Ovi će me dave!" povika Kirard. "U-po-mooooć!"
     "Udavićete ga?" reče Devu, čije mrštenje se produbljavalo.
     "Biće odveden na otvoreno more, do mesta odakle se obala više ne vidi", reče Luna ujednačeno, "i tamo ostavljen da dopliva do obale. Da li će se udaviti ili ne, zavisi od njega. Sudiće mu Majka-koja-je-more. Takav je zakon našeg naroda, već vekovima."
     "Ogavnost!" reče Kirard. "Ne moš' ih pustiš da mi ovo urade - pa ti si Karemovac, civilizovan čovek, bokca mu!"
     "A ja sam autonomni vladar moga naroda." Luna diže glavu. "On je jedan od nas. Pogazio je naše zakone, a ne vaše, poručniče."
     "Kako se zove?" upita Devu, bacajući pogled ka Džeruši.
     "Kirard Set Dalekoputov Zimski", reče Džeruša, prebacujući težinu s noge na nogu; paralizujuću pušku držala je nemarno prebačenu preko podlaktice svoje savijene leve ruke. "Rođeni Tijamatovac."
     "Dalekoputov?" Poručnik se protrlja po bradi. "Hm", reče, i klimnu glavom, s nekim čudnim, letimičnim osmehom. "Nije naša jurisdikcija." Poče se okretati da ode.
     "Ostani ako želiš", reče Luna. "Gladaj, na delu, naš sistem zakona. Gledaj kako Thalasa postupa sa onima koji pogaze Njeno osećanje pravde..."
     Poručnik Devu je najednom opet izgledao kao da mu je nelagodno. "Možda neki drugi put. Moramo poći."
     "Prenesi komandantu moje pozdrave", reče ona, gledajući mu pravo u oči. Devu se nakloni, klimnu glavom Džeruši, i ode brzim hodom.
     "Neeee!" zakuka Kirard Set, ali se Devu ne osvrte.
     Luna je čekala. Gledala je tuđine sve dok nisu nestali u geometriji katarki i mašinerije. Najzad se opet okrete Kirardu, koji je sad stajao ćutke i zurio besno u nju. "Majka-sviju-nas nas čeka", reče ona. Klimnu glavom ka lestvicama iza njega, koje su vodile ka čamcu što je mirovao pokraj doka, nisko, zbog toga što je bila oseka.
     "Vratiću se ja", reče on, s prkosom i očajanjem.
     "Ako More bude tako htelo", odgovori Luna postojano. "Ali ako ostaneš živ, ne vraćaj se u grad. Možda će ti i Thalasa oprostiti, ali ja neću nikada."
     On se okrete od nje. Lice mu je bilo modro od nemoćnog besa. Pogledom pročešlja gomilu, kao da traži nekog. Koga god da je tražio, nije ga našao. Okrete se opet, i pođe polako prema lestvicama; zatim, takođe polako, poče silaziti. "U pakao dospeli, svi vi", reče, i sledećeg trenutka njegovo lice nestade.
     Luna priđe i stade uz ogradu. Čamac sa letnjačkom posadom i zimačkim uhapšenikom razmotao je jedra u obliku krabine štipaljke i zaputio se napolje, zlatnim drumom. "Arijenrod!" povika Kirard Set najednom. Gledao je nazad, ka njoj, užagrenim očima. Nije znala šta mu to znači.
     Dok je gledala kako čamac postaje, u daljini, sve manji, shvatila je da je još neko prišao i stao pored nje, uz ogradu. Okrenula je glavu, pitajući se da li je Danakil Lu Dalekoputov u poslednji čas odlučio da ipak dođe i prisustvuje teškom iskušenju svog rođaka. Međutim, to je bila Tiradi Grejmaunt, Kirardova žena; stala je uz Lunu, a do nje i Elko Tel, njihov sin. Luna uvide da ih do ovog trenutka nije videla u gomili. Lice te žene bilo je bledo, oči utonule - od patnje, pomisli Luna. Ali Tiradine usne su se smeškale kao da žive nekim svojim zasebnim životom. U stisnutoj šaci držala je praznu bocu; drugom rukom je zagrlila svog sina. Držala se za njega, posednički, dok je gledala kako njen muž otplovljava prema horizontu. Najednom podiže pesnicu sa praznom flašom, koju baci svom snagom u more. "Udavio se dabogda!" povika ona.
     Elko Tel ju je obuhvatio rukom oko pleća, okrenuo je od ograde, i poveo. Na njegovom licu nije bilo nikakvog izraza dok ju je vodio nazad, kroz gomilu.
     Luna je posmatrala njihov odlazak. Nije osećala ni iznenađenje ni saučešće. Videla je zapanjenost na nekim licima oko sebe; videla je Džerušin izraz zgražanja. Stojeći tako sama, pogledala je opet na more, videla čamac koji se smanjivao. Na krmi čamca još je razaznavala ime, koje je svojom rukom tu ispisala: Arijel. Iza nje gomila poče da se razdvaja i da se polako razilazi. Ali ona ne ode od ograde sve dok se čamac ne izgubi sa vidika, sasvim.

     Luna je zauzela mesto u čelu stola, u prostoriji koja je dugo bila još jedna od neupotrebljenih, odjekujućih dvorana Palate. Kad se doselila u Palatu, ta građevina ju je podsetila na jedan od bezbroj ukrasa koji su u njoj čuvani: na školjku optočenu draguljima, praznu, lišenu svrhe. Plašila se, tada, te zgrade, njene ogromnosti, sile koju je predstavljala - plašila se Arijenrodine prošlosti, i jednog tipa želje koji kao da je njoj bio potpuno stran, a koji je ipak morao postojati i negde u njoj.
     Ali tajna svest koja ju je prinudila da postane naslednica te kraljice takođe ju je prinudila i da ostane u Palati, u žiži. Vremenom je Luna prihvatila Palatu, i sve u Palati, kao, naprosto, jedan deo šireg obrasca njenog života. Palata, sama po sebi, nije bila ni dobra ni zla, niti je bila u nekoj naročito velikoj meri predmet njenog opredeljivanja, ili neopredeljivanja; isto bi se moglo reći i za većinu drugih stvari, u jednom svetu koji je izgledao sve više nasumičan i sve više izvan njene kontrole.
     Kako je vreme prolazilo, nevolje su joj otvarale široke mogućnosti da sve pred sobom vidi na nove načine. Stranci su je prinudili da Sibilskom koledžu nađe dom unutar zidova same Palate; Koledž je, onda, ispunio zvonku prazninu tih dvorana aktivnošću i smislom.
     A sada, gledajući oko sebe, videći lepotu izvajanih detalja na drevnoj tavanici, nove zidne slike, čak i graciozne oblike starog uvoznog nameštaja, ona vide umetnost i veštinu onih ljudskih ruku i umova koji su to stvorili. Ta dela postala su simbol onih mogućnosti koje postoje u njoj, oko nje, u ženama i muškarcima - letnjacima, zimcima, tuđinima - koji su joj pomogli da gradi onakvu budućnost koju je, gonjena jednom prisilom, želela. Uvide da su susreti sa starim prijateljima i pouzdanim družbenicima u ovom ambijentu postali jedna od malobrojnih stvari u njenom životu koje joj donose zadovoljstvo.
     I više od toga, pomisli ona, dok se preko ovih prizora prevlačila zapamćena vizija čamca Arijel koji nestaje u izlazećem suncu. Sada su joj jedina nada. Spustila je pogled na kasetofon ispred sebe i na hrpu podataka koje je mukotrpno rukom prepisivala, jer je Vanu isključio njen kompjuterski sistem. Opet diže pogled, i zagleda se u oči Tamisu, koji je sedeo do nje. Vide da su te oči pune brige - vide u njima tri života: njegov, i život njegovog oca, i život nerođenog deteta koje Merovi nosi. Po pravdi, trebalo bi da oseća samo radost dok ga gleda, dok u njemu vidi budućnost i prošlost; ali, evo, ona u sebi ništa, čak ni ojađenost. Između nje i svih njenih emocija kao da se podigao prozirni ali neprobojni zid, koji joj dopušta da vidi sve što je u njenom životu ispravno i dobro, ali ne i da nađe utehu u tome.
     Pogleda po krugu, vide koncentrisana, zabrinuta lica Klaveli i Danakila Lua, Sudbu Rejvenglas sa senzornom trakom nalik na sjajnu krunu, i još dvadesetak drugih sibila koji su iščekivali početak rada. Nije im mogla reći sve; ali je znala da može imati poverenja u njih da će joj davati podatke koji su joj potrebni i bez njenog punog objašnjenja.
     Naredi kasetofonu da se uključi, i avetinjsko višeglasje merskog pojanja razleže se vazduhom. Gledala je kako se izrazi lica prisutnih menjaju, u toku slušanja: preovladavali su mir, zadovoljstvo, iznenađenje i nerazumevanje.
     Onda im je rekla sve što je mogla. Objasnila je koju ulogu oni moraju odigrati da bi se upotpunila isprekidana matematička sekvenca skrivena u pesmama. Razdelila je svima po jedan primerak prepisanih podataka iz Ukresove arhive - pri tome je naglo i bolno počela misliti o njemu, i o neobičnosti paralelnih života kojima su njih dvoje nekako počeli živeti. Opisala je okupljenim sibilima njegov rad, pitajući se, dok je to govorila, šta će biti od putovanja koje je on samostalno preduzeo; da li će vratiti njihovu ćerku iz one teritorije za koju Ondinci imaju naziv "Zemlja smrti" ili će tamo ostati zajedno s njom, izgubljen zauvek. Ljudi okupljeni oko stola postaviše joj nekoliko pitanja, nijedno na koje ne bi mogla odgovoriti.
     Uz nekoliko završnih reči o hitnosti i tajnosti, ona ih ostavi da rade svoj posao.
     Vratila se kroz hodnike, u gornji nivo palate: kancelarije, biblioteke, radne sobe promicale su pored nje, u bledim pomičnim mrljama iscrpljenosti. Noćas nije uopšte spavala, nego je ležala kruta i sama u krevetu, nekoliko beskrajnih sati, sve do onog rituala u zoru. Sad je, uradivši sve što je mogla u vezi sa svim stvarima nad kojima je imala ikakvu kontrolu, ostala bez i poslednje trunčice onog zamaha koji se rodio iz gneva i koji ju je nosio.
     Još jednom vide u svom umu kako Arijel odnosi Kirarda Seta Dalekoputova na pučinu - jedinog od njenih mučitelja kome se uspela osvetiti. Dopusti sebi maštanje: kao, on stiže do obale, napola udavljen, iscrpljen, izvlači se na neki gat ispod grada... a ona ga čeka sa nožem u ruci, da održi poslednje obećanje koje mu je dala...
     Smučilo joj se od toga. Pritisnu dlan na lice; bol joj je pulsirao u glavi, sa svakim otkucajem srca. To je bila ona glavobolja koja joj je pretila još od jutrošnjeg ustajanja: sad je eksplodirala, zasenjujuće oživela. Luna čitavog dana nije ništa jela, ali i sama pomisao na hranu bila joj je odbojna. Domogla se svoje spavaće sobe, ali je tu stala; naslonila se na okvir vrata, ali nije mogla sebe prinuditi da uđe unutra.
     Pođe hodnikom dalje, najzad stiže do ulaza u sobu koja je nekad bila Arijenrodina spavaća. Ta je čekala i sad, ista onakva kakvom ju je Arijenrod ostavila pre dvadeset godina; tu niko nije spavao od dana Arijenrodine smrti. Luna otvori vrata i stade, zureći unutra.
     "Treba li ti išta, Damo?" Hodnikom je naišla služavka, zastala, nagnula glavu na jednu stranu.
     Luna pogleda tu ženu i pritisnu rukom usta da se ne bi počela nerazumno smejati. Treba li išta...? "Meni treba odmor", reče ona, zgusnutim glasom. "Želim da me niko ne uznemirava, i to dugo..."
     "Da, Thalaso." Žena klimnu glavom, s poštovanjem; baci pogled ka otvorenim vratima, oklevajući, kao da bi htela još nešto da kaže. Zatim produži hodnikom.
     Luna uđe u sobu, povlačeći se u tu tišinu. Prozori široki, ali skriveni teškim zavesama; soba sasvim zatvorena u sebe, materica u koju se ona može povući. Svukla se, legla u sedefastu postelju u obliku školjke. Umotala je posteljinu oko sebe; nogama i rukama zagrlila tu mekotu i prazninu. Nema nijedne uspomene koja bi ovde ležala i čekala je; nikakve fantomske ruke ne ispružaju se ovde ka njoj, ne čuje se šapat nežnih reči, ona ne pamti ovde toplotu nijednog drugog tela koje bi je grejalo...
     Zatamnila je, do potpunog gašenja, svetiljke pored kreveta; senke, avetima pohođene, postadoše tako guste da se pretvoriše u potpuni mrak: više nije bilo važno da li su joj oči otvorene ili zatvorene. Najzad sasvim sama, ona obuhvati rukama svoje uzdrhtalo telo i poče plakati, iz početka nečujno, zatim cepajući se i razdirući od plača, zato što nije bilo nikog da je čuje, da je teši, da joj oprosti.
     Plakala je dok je snaga trajala. Onda je samo ležala, nepomično, bliže snu nego budnom stanju. Tu je čekala, njeno telo se nije opiralo, njen um se predao, spreman da bude zaboravom odnet.
     Ali, umesto toga, ona oseti da je nosi nešto drugo - jedna neodoljiva sila koja vuče dole, u tamu još potpuniju... transfer.
     Prepustila se, pristala da pada, kroz tamu, u masu svetlucavog zvuk/svetla, mesto već zapamćeno. U njoj se budila nada, gotovo neizdrživo. (Bi-Zi...?) pozva ona, i vide svoj glas kako se širi iz nje, u daljinu, koncentričnim talasićima harmonijske svetlosti. (Bi-Zi, gde si?)
     (Ne...) dođe odgovor, koji dotače njen um dodirom nepoznatog čoveka.
     (Ko...?) pomisli ona, jer bilo je nečeg poznatog u bestelesnim obrascima kontakta tog sagovornika.
     (K. R. Aspundh...)
     (Kej-Ar...?) Neverica se zatalasa iz nje, u svim pravcima, poput zvonjave zvona.
     (Da, draga moja...) Njegova misao postade nežna, naklonosti puna, kao paperjasti dodir neke staračke ruke na njenom obrazu. (Posle toliko vremena. Bi-Zi mi je pričao šta je bilo s tobom, šta si sve postala...)
     (Bi-Zi, gde je on? Kako je njemu? Kako da stupim u kontakt s njim?)
     (Polako,) šapnu on. (Polako idi, Luno - mada bi ispravno trebalo da ti kažem, Damo Thalaso. Moja snaga više nije ono što je bila, čak ni u doba kad si me upoznala. Ovo je meni teško... Hegemonijska vlada drži Bi-Zija u zatočenju. Biće osuđen bez suđenja, za to će se pobrinuti Zlatna sredina, zato što se plaše njegove popularnosti. Nameravaju da ga se otarase, zato što se protivi "vodi života"...da ga pošalju negde odakle se nikad vratiti neće. Rečeno mi je da stupim u vezu s tobom. Zašto se sve ovo desilo, Luno? On je rekao da bi ti mogla to da mi kažeš.)
     (Daminih mi očiju, ne mogu, Kej-Ar...) Osetila je da od očajanja i straha postaje slepa, da se njene misli razilaze u opšte rasulo, da će kontakt biti time ugušen. Prisili ono srce od leda, koje se poslednjih nekoliko nedelja stvorilo u njoj, da ohladi njenu krv, da joj otvori jasan vidik, omogući razmišljanje bez strasti. (Nemoguće je. Ja to ne mogu da ti objasnim, a ne bi mogao ni on, čak ni na ovaj način, čak ni tebi. Samo ti mogu reći: ako ne uspem u onome što je meni bilo namenjeno da uradim, nastaće stradanja na svim svetovima gde ima sibila... pa i na Karemofu. A postoje samo dva čoveka koji mi mogu pomoći - Bi-Zi, i jedan po imenu Rid Kulervo. Međutim nešto što se zove Bratstvo otelo je Kulerva, a i moju kćer. Ne znam kako da ih spasem. Moj muž je otišao za njima, na Ondini... Bi-Zi je verovao da bi ti mogao da im pomogneš. Ali kako da ih spasemo, Kej-Ar, kako da spasemo Bi-Zija, kad su nas izdali i oni u koje je on imao poverenja...?)
     Njegove misli obuhvatile su je kao tople šake. (Zlatna sredina je samo jedna faceta u skrivenoj strukturi Kartografa, a Bratstvo druga... Rizikovaću i pretpostaviću da ti to shvataš. Postoje i druge frakcije, kao ogledala u kaleidoskopu. Još ima nade - uvek ima nade. Videću šta se može učiniti za spas tvoje kćeri i vraćanje Kulerva. Ali, izvan toga... Jedna ravnoteža je izgubljena kad je Kitaro-ken ubijena. Ta žena bila je protivteg: uz njenu pomoć Bi-Zi je možda mogao da odoli strašnim snagama koje su se usmerile protiv njega... Možda ni Rid Kulervo ni tvoja kćer ne bi bili izgubljeni. Sad Zlatna sredina kontroliše celu količinu "vode života", a mi koji vidimo dalje od njih znamo da svakako moraju biti sprečeni.)
     (Da,) pomisli ona. (Da. "Voda života" je apsolutno u vezi s onim što je pošlo kako ne valja i ne treba... Sibilska mreža je u opasnosti, zato što su meri u opasnosti... meri...) Žestoki talasi interferencije počeše da gruvaju o njen mozak, daveći njene misli. (To mora prestati! Moraju da prekinu lov na mere.)
     Tišina: svetluca kao refleksije na vodi, kroz večnost jednog trenutka. (Pa, dobro. Ali šta će ih zaustaviti?) zapita Aspundh. (Moramo naći nešto što će ih zaustaviti. Nešto što oni žele više nego i samu "vodu života"...)
     (Ne verujem da postoji išta što oni žele više,) pomisli Luna gorko.
     (Postoji, negde...) odgovori Aspundh, uz slabi talas bolnog veselja. (Ali ne može se lako otkriti, inače bi oni to već imali, kao "vodu života".)
     (Zvezdopogonska plazma,) pomisli ona. (Ali nju imaju, jer su je od Bi-Zija dobili.)
     (Možda je to bila njegova greška,) tiho uzvrati Aspundh. (Ali, šta s tim, svi smo mi samo ljudska bića - niko od nas ne može videti budućnost, ili bar ne jasno. Mora postojati još nešto što oni žele.)
     Ona pomisli na tajnu samog sibilskog računara; kad bi znali za njegovo postojanje, više nikad nijednog mera ne bi pipnuli. Ali njima se nikada ne sme dozvoliti da steknu to saznanje, jer, temeljito su dokazali kakvi su kad steknu moć. Ne bi im smela to poveriti čak ni kad bi mogla... (Ne znam. Ne znam.)
     (Ni ja. Ali ne smemo se odreći nade, niti obustaviti traganje...)
     (Ali gde još mogu da tragam?) pomisli ona, očajavajući. (Gde da idem? Nemam nikakvih opcija.)
     (Imaš celokupnost prostor-vremena,) odgovori on. (To je ovo u čemu ploviš sad. Ti iz nekog razloga jesi ovo što jesi; razlog postoji, nikada u to nisam bio tako siguran kao sad. Ja se mogu raspitivati u mnogim pravcima, kroz mrežu veza koje mi zahvaljujući Kartografima stoje na raspolaganju. Ali ti imaš najveći resurs - tebi govori sam sibilski um, tebi se on obraća na način kako se ne obraća nikom drugom koga poznajem. To je pojava o kojoj sam samo slušao priče, pre nego što sam tebe sreo. Postoje tajne koje sibilska mreža skriva i od svojih najpouzdanijih slugu... ali, evidentno, ne od tebe.)
     Nije odgovorila. Ostala je sva prožeta zračenjem njegovih reči i vizijom koju su u njenom umu stvorile.
     (Činimo za Bi-Zija koliko možemo. Ali Zlatna sredina je u Hegemoniji moćna. Moguće je da si ti jedina Bi-Zijeva realna nada. Njemu je potrebna sila dovoljno moćna da preokrene plimu... Možda si zato dobila ime koje znači "Mesec",) pomisli Aspundh blago. Vlakna zlatne svetlosti već su se počela rasplitati svud oko nje. (Neka ti bogovi tvojih predaka pomognu...) Njen um zapeva ovim njegovim završnim blagoslovom.
     Ali, bila je opet sama u tami, bez odgovora.









73. ONDINI: Tuo Ne'el
     "Eno je", reče Kedalion Niburu, pokazujući prstom napred, preko spržene pustare zvane Zemlja smrti. Sad se citadela mogla videti na ekranu. Kedalion naredi uveličanje, i jedan segment slike naglo se poveća, ispunjavajući ekran, pokazujući im više detalja tvrđave.
     "Damicu ti..." progunđa Ukres, pored njega. "O-grom-na je. Sigurno je veća od Karbankla."
     "To su čitavi polisi, samodovoljni gradovi-države", reče Kedalion. Živo se prisetio lavirintskih ulica i nivoa te citadele. Jedan deo njega još i sad se dobro zabavljao na račun neumornog čuđenja ovog Ukresa Svetlohodnog, iako je drugi, zaseban deo njegovog mozga osećao silnu mučninu od straha, pred tim prizorom njihovog krajnjeg odredišta koji se povećao na ekranu.
     Bilo je teško poverovati, u Karbanklu, da jedan Ukres Svetlohodni nije nikada poleteo u svemir. Tip pripada istoj tajnoj organizaciji kao Rid Kulervo; jednoumno rešen da stigne na Ondini, sav je zračio samopouzdanjem. Čak je ispoljavao poprilično znanje o zvezdanim brodovima, i o načinu rada njihovih sistema; ali to je bilo samo znanje iz knjiga, iz udžbenika. U životu nije kročio u stvarni brod. Kad se najzad našao u "Pradžni", ponašao se kao klinac zanemeo od divljenja. To je podsetilo Kedaliona na Anankeov prvi tranzit: ali, ovaj Svetlohodni ima godina bar koliko on sam, Kedalion.
     Svetlohodni im je postavio nebrojeno mnogo pitanja o njihovom dotadašnjem životu i o svetovima sa kojih su došli, kao i o bizarnim okolnostima koje su, udružene, dovele do toga da sad budu ovde. Nije se žalio zbog teskobnog smeštaja - prostor za ljudski boravak bio je prilagođen telesnoj veličini Kedaliona Niburua, a ne proporcijama njegovih putnika i članova posade. Svetlohodni se oprobao u svemu, radio je sve poslove, ma koliko zamorni ili neprijatni bili, u brodu; štaviše, većinu je radio valjano. "Celog života sam čekao ovo", rekao je jednom prilikom, kad ga je Ananke pitao otkud mu tako žarka želja da oriba pod kontrolne kabine. Dok je tu rečenicu izgovarao, Svetlohodni je imao u očima neku očajničku strast; ali ta emocija pretvorila se u pepeo čim se setio šta ga je konačno nagnalo da raskine lance koji su ga vezivali za njegov rodni svet.
     Sada je Kedalion posmatrao kako se zaprepašćenost Svetlohodnog polako menja, smračuje, zbog uviđanja da je to pred njim neprijateljsko utvrđenje, mesto iz koga treba da izvuče svoju kćer. "Dame ti i svih bogova..." progunđa Svetlohodni, a Kedalion pročita ostatak te misli u njegovim očima: Kako...?
     "Niko ti nije rek'o da će biti lako", reče Kedalion bez izraza na licu. "Hoćeš li ipak da odemo na Razumu, na kosmodrom? Možda bi nas citadela i sad pustila da se okrenemo..." Pokretom pokaza ka slici na ekranu.
     Svetlohodni ga pogleda i namršti se. "Ne", reče.
     "Samo sam pitao." Kedalion slegnu ramenima. Preko ramena pogleda Anankea, koji je sedeo pozadi, sumoran i ćutljiv, ruku prekrštenih na grudima. Izgledao je, bez kvola, nekako nag; a po načinu kako se držao, činilo se da se nagim i oseća. Kad god ga je Kedalion pogledao, kvolovo odsustvo bilo je kao snažni povik, podsećalo ga je šta su oni naumili da ovde urade, vikalo je na njega da su ludaci i da će izginuti. Ili su to, možda, bili ipak samo povici njegovog zdravog razuma. Uzdahnuo je i počeo da emituje kodove za pristup. Onda je čuo nalet signala koji su stigli kao odgovor i saopštili da mu spasa nema; da nikome od njih trojice spasa nema...
     Citadela kao da ih je prstom pozivala da uđu u njena otvorena usta, i da produže dalje, niz njeno grlo, u dok za ateriranje koji im je dodeljen. Iskoračili su iz svog broda, kad je bio već pričvršćen za podlogu, i suočili se s naoružanim "odborom za doček".
     "Očekivali smo da budete samo dvojica", reče vođa, čovek po imenu Samir. Pušku za paralisanje držao je naperenu ka njima, otprilike u visini Kedalionovih očiju.
     Kedalion je osećao da ga znoj neprijatno peče niz leđa. Poče onaj govor koji je, na putu od Tijamata dovde, u mislima uvežbao hiljadu puta. "Ter-Fo nam je naredio da dovedemo i ovoga, zato što on ima neke važne podatke za Kulerva. Bezbednosno je odobren. 'Ajde pokaži mu ruku", reče i ćušnu Svetlohodnog.
     Ukres podiže i pokaza dlan. Tokom putovanja naučio je "trgovački" jezik, uz pomoć mašine za ubrzano učenje; vežbao je na njima dvojici. To oko koje im je pokazao upržio je sam u svoju kožu. Bilo je razumno dobra kopija Izvorovog žiga; ili se, bar, on nadao da jeste.
     Samir se zagledao u žig. "Meni to niko nije rek'o", reče on ravno.
     "A kako su i mogli?" odgovori Kedalion, čija je napetost dala tim rečima prizvuk nervoze. "Evo kažem ti ja sad. Kulervo treba da vidi ovog čoveka, koji ima specijalne podatke. On je tamo ekspert za mere. Ako ga Kulervo ne bude video, neko će posle da bude stvarno besan zbog toga."
     Samir pogleda ožiljak. Onda, Kedaliona, pogledom dugim i tvrdim. Konačno slegnu ramenima, klimnu glavom. "'Aj' dobro", reče, i pokaza im da prođu.
     Zaputili su se kroz lavirint tunela koji su vodili u srce ovog tvrđavskog kompleksa, gde ih je čekao prevoz koji će ih odneti do Rida. Kedalion je zabio ruke u džepove kaputa, napipao loptu od kukuruzovine; nije mu se sviđalo što će biti samo putnik a ne i pilot, naročito sada kad se oseća tako nemoćnim. Od loptice je sad ostalo zapravo samo tvrdo jezgro i nešto razlistanih delića oko njega; jer, on ju je, tokom godina nervoznog poigravanja, gotovo sasvim pohabao. Pomisli: kamo sreće da zna gde se druga, ista takva ali nova, može naći. Ali je znao da nova ne bi bila ista, bilo bi to kao da u džepu sretne stranca. "Theh, eto nas", reče, neumoljivo banalno, kad su stigli do transportne stanice.
     "Ono je bilo super, Kedalione", reče Ananke neočekivano, obazirući se. "Ono kako si... Bogovi, mislio sam da ću se ispovraćati kad ti je Samir nabio onu puščetinu u facu. Ni Rid ga ne bi smirio bolje."
     "Zapravo", reče Kedalion sa sporim osmehom, "ja sam zamišljao kako bi to Gundalinu izveo, na Četvrtoj. E, taj bejaše vešt..."
     Ukres ga pogleda mršteći se, kao da je Kedalion pogodio u neki nerv.
     "Pardoniram se", reče Kedalion tiho, shvatajući šta stoji iza takvog pogleda. "Pomišljao sam, takođe, na one prilike kad sam bio dečak, i kad smo skakali sa jedrilicama, sa litica. Ako ne održiš jedrilicu u ravnoteži, pogineš. Znaš da te to čeka u slučaju neuspeha. Zato ne dozvoliš neuspeh." Njegov osmeh izblede. "Zapravo i sad razmišljam o tome."
     "A-ha", reče Ananke tiho. Posedali su na metalnu klupu da čekaju prevoz; Ananke, razgledajući okolni prizor, poče malo potezati kožnu "rukavicu"' koju je umesto cipele imao na jednom stopalu. Svetlohodni je sedeo naslonjen unazad, ćutke, zureći pravo napred.

     "Ride...?"
     Rid se odgurnu od stola, ispravi se u stolici; Arijelin glas dopro je do njega s ulaznih vrata laboratorije. Stresao je glavom da se oslobodi umorne otupelosti. Odmarao se ovde, glave naslonjene na ruke, činilo se već satima, a ona je za to vreme spavala na njihovom krevetu. Izbegavala je realnost malo duže. On se zapita kakvi su joj snovi bili. Ne kao njegovi, nadao se.
     "Ride? Gde si?" Čuo je začetak panike u njenom glasu.
     "Ovde." Ustao je i krenuo kroz lavirint opreme i različitih projektora, ka njoj, da je ospokoji. Nije želeo da ga ona vidi onakvog kakav je maločas stvarno bio: uvaljan u beskorisnu odvratnost prema samome sebi, nesposoban da radi, zapravo i da misli. Trebalo je da ubije i nju, i sebe, onda kad je za to imao šansu. Ali, zaustavilo ga je nešto nerazumljivo; nateralo ga je da se opredeli za život, iako je jedini razuman izbor bila smrt. Lunatik. Kukavica. Mazohist. Te tri reči ponavljale su se u njegovoj glavi kao litanija, a tako je bilo još od trenutka kad je došao svesti i video da je opet u Izvorovim rukama. Pogleda dole, u svoje ruke, koje su još bile trapave od silnih zavoja.
     Ali, "voda smrti" opet je živela u njemu, osvajala je i kontrolisala svaku ćeliju njegovog tela, lečila ga ogromnom snagom. Zavoji mu nisu više bili stvarno potrebni, ali su mu služili kao izgovor da još neko vreme odugovlači s istraživačkim radom. Jer, stvarno mu nije bilo teško da kontroliše svoje ruke, nego um. Više nije mogao čak ni glumiti da može ono što se od njega traži: da radi prljav posao za Izvora. Sad je samo mogao da razmišlja o merima i o misteriji njihovog postojanja. Obrasci merske pesme, i duboke tajne koje je otkrio u njima, opsedali su ga danju i noću; tako tuđi a tako blisko poznati. Nije mogao da sagleda mere samo kao posude u kojima postoji "voda života"; tako misliti o njima, ogavno je, ogavno je uopšte razmišljati o "vodi života", uzaludno je, zato što...
     Susrete Arijel, zagrli je i oseti njeno drhtanje kroz višeslojnu svilenu tkaninu u ondinskom stilu. "Šta nije u redu?"
     "Nisam mogla ga te nađem... Ride..." Diže pogled ka njemu; užas je odjekivao u dubinama njenih očiju. "Jesam li ja dobro? Izgledam li... izmenjena? Ne osećam se dobro..."
     Tim svojim zavijenim šakama uhvatio ju je za mišicu, i počeo je drmati, uporno. "Dobro si. Ništa ti nije." Dodirnuo je njen obraz, pazeći da to bude nežno iako je dodir jedva osećao. Okrenuo ju je tako da se sad mogla videti, kao u ogledalu, u sjaktavoj površini jednog ormana. "Vidi. Pogledaj se... A?"
     Sklopila je oči; otvorila ih, zagledala se u svoj odraz. Polako je klimnula, a njeno telo u njegovim rukama postade meko i popustljivo.
     "Osećaš se dobro", nastavi on, smirenim glasom."Ja takođe."
     "Sanjala sam..." Glas joj je bio nesiguran.
     "To je bio samo san. Imaš ti još sate i sate vremena pre nego što bi morala i početi da razmišljaš o sledećoj dozi."
     Ona ga pogleda.
     "Imam je", promrmlja on. "Već sad imam tvoju sledeću dozu. Ne brini." Pogladi je po kosi.
     Držeći se čvrsto za njega, uzdahnula je. "Ne osećam se loše. Osećam se baš dobro... nikad bolje. To je istina. Ti si tako dobar, jak i pametan. Volim te, Ride. Volim te. Volim te..."
     Opet ju je zagrlio. Osećao je da mu se žuč diže u grlu. Suzbio je drhtaje koji su krenuli kroz njegovo telo, da ih ona ne primeti, da ne pređu na nju. Jedino razmišljanje o njoj moglo bi isterati mere iz njegovog uma; ali, pogled na Arijel, život s njom, samo ga ispunjavahu osećanjima samoubilačke krivice. Pratio je kako se njena raspoloženja njišu od euforije do užasa i nazad. Bio je, nedavno, toliko bolestan da ga Izvorovi ljudi nisu mogli naterati da svojeručno izvrši taj čin - ali je zato gledao kad su ga izvršili oni: naterali su Arijel da pije "vodu smrti", i time pokrenuli nepovratni proces njene zavisnosti, ne samo od droge nego i od njega. On je bio kriv, a ipak ona nije besnela na njega, niti je pokušavala da mu se dodvorava. Ona je njemu radila samo jedno: volela ga je.
     Zato je činio najbolje što je mogao, čim je mogao, da joj nadoknadi štetu; da joj ulije stabilnost, hrabrost i samopouzdanje. Do tada nije ni znao da ta vrsta snage postoji u njemu, ali našao ju je negde, nekako, za nju. Ali nije bio siguran koliko će još dugo moći da nastavi na ovaj način, da jedva održava njen i svoj život, iz dana u dan.
     Pa i kad bi mogao održati i sebe i nju pri zdravoj pameti, šta bi konačno postalo od njih... to su samo bogovi znali. Ako ne bude proizvodio rezultate dovoljno brzo da zadovolji Jaakolu, Jaakola bi mogao ukinuti dalje snabdevanje Arijeli, mogao bi na taj način upotrebljavati nju protiv njega: da ona trpi patnje, i da zbog toga i on, ostajući netaknut, pati... Štaviše, ako i bude dobrih rezultata u radu, Jaakola bi mogao da joj nanese neko zlo, mogao bi da joj radi šta god hoće, u ma koje vreme, čisto iz hira. Izvor je uvek uživao da ga drži u situaciji minimalne snabdevenosti, ponekad i da mu uskrati drogu, samo zato da bi ovome bilo jasno koliko je zapravo nemoćan. Sad je tu i Arijel, pa se on i za nju mora plašiti: time su otvorene nove dimenzije potencijalne surovosti, poput krvavih ralja koje čekaju. Kakav god bio ishod Jaakolinih planova za izvlačenje nekih tajni od letnje kraljice i od Gundalinua, Rid je sa sigurnošću mogao predvideti da oni nikad neće dobiti svoju kćer nazad, živu... ili, ako je dobiju, biće to samo da bi onda gledali njeno umiranje. On tu nije mogao učiniti ništa. Ništa.
     Pustio ju je iz zagrljaja, počeo preturati po svojim džepovima. Njegovi prsti, gotovo lišeni osećaja, jedva su prepoznali predmet za kojim su tragali. Izvuče ga: njegov prsten, dvojnik onoga koji je dao Mundilferi. Nosio ga je tokom svih ovih godina, sam. Dohvati njenu ruku i namače prsten na njen palac. Šake su joj bile, za ženu, krupne, sa prstima dugim ali vitkim; prsten se slabo držao na toj poluprozirnoj koži. Ona sklopi šaku oko njega. Zatim, gledajući gore ka Ridu, uze njegovu šaku i poljubi otvoreni, još zavojima umotani dlan.
     Rid je ćutke povede nazad, kroz laboratoriju, u svoj apartman - njihov apartman, bar zasad. "Jesi li gladna?" upita on. "O'š neki doručak? Možda neku muziku?"
     Klimnula je, zaustila da nešto kaže; ali se okrenula, trgnuta, jer su se vrata stana naglo otvorila.
     Rid se skameni; onda sav klonu od olakšanja kad vide da su to Niburu i Ananke. Zurio je u njih s osećanjem koje mora imati brodolomnik kad ugleda kopno. "Što vas tako dugo nema?" odseče on, mršteći se.
     Niburuova usta načiniše nervozan, nesiguran osmejak. "Zaboravio si da ostaviš adresu na koju da dođemo, gazda." Slegnuo je ramenima. "Smo ti nedostajali, a?"
     Sad ga Rid pogleda čudno. "Nedostajali vi meni?" ponovi on. Nešto kao smeh zape mu u grlu; nešto kao komadić stakla, tako da jedan trenutak nije mogao govoriti. "A-ha", reče. "ne mogu se snađem kako se upotrebljava jebeni kuhinjski sistem."
     Niburuov osmeh se stabilizovao. "Dobro, gazda", reče on, s izrazom lica koji je čudnovato ličio na zadovoljstvo. "Ter-Fo nas je poslao kući. Rekao je... da smo ti potrebni." Pogleda Ridove zavijene ruke, pa diže pogled, i Rid vide nelagodnost u njegovim očima. Rid se okrete da to ne gleda. Ali jednako je držao Arijel, stiskom čvrstim poput riktusa.
     "Doveli smo nekog", reče Niburu nelagodno. Pokretom pokaza ka otvorenom ulazu iza sebe. U sobu uđe treći čovek. Rid se zaustavi, zapanjen.
     "Tata...!" uzviknu Arijel i zakorači napred.
     "Ššššš." Rid ju je uhvatio za ruku, sprečio je da se približi Svetlohodnome, koga je, istovremeno, pogledom upozorio da ostane gde je. "Šta traži on ovde?" Postavio je to pitanje, koje se samo po sebi nametalo, ali je istovremeno omogućio Niburuu i ostalima da pročitaju ono drugo, koje nije smeo izgovoriti, u gorućem staklu njegovog pogleda.
     Niburu je oklevao, znajući jednako dobro kao i Rid da zidovi imaju oči i uši. "On... ima važne informacije za tebe. O merima..."
     "Je l'?" Rid pogleda Svetlohodnoga, nastojeći da reaguje neutralno. Svetlohodni je zurio u Arijel, koja je u njegovom zahvatu sva ceptala. Nije znao koliko će još dugo moći da prisiljava, samo snagom volje i ničim više, to dvoje da ćute. "Pa hajdemo, da ja pogledam šta ti to imaš. Ovamo..." Trzajem glave pokaza ka laboratoriji, koja ih je čekala; uvede ih unutra, zatim, grubo izgovorenim naređenjem, zapečati vrata.
     Pustio je Arijel. "U redu. Sad smemo govoriti." Niburu ga pogleda iznenađeno, a Rid klimnu glavom. "Ja kontrolišem sve sisteme ovde", reče, sa gorkim zadovoljstvom. Samo unutar ove laboratorije, i nigde drugde, bio mu je dat slobodan pristup do usavršenih mašina i hardvera, u tolikoj količini da je mogao stvarno manipulisati svojim okruženjem.
     Arijel pritrča Ukresu Svetlohodnome. On joj je već jurio u susret; sreli su se na pola puta, zagrlio ju je; pa, ako joj Ukres i nije bio stvarno otac, Rid u tom času nije mogao ni po čemu to primetiti. "Dobro si, dobro si..." zborio je Ukres, reči bez pameti, a ona je sa svoje strane tiho ponavljala: "Došao si po mene, došao si po mene..."
     "Ne, nije dobro", odseče Rid. "Zakasnili ste. Dobila je 'vodu smrti'."
     Ukres diže pogled: u njegovim očima bila je svest o užasu, svest koju on ne bi trebalo da poseduje. Pogleda Arijel, pa opet Rida. "Onda sam možda tu ipak da te ubijem a ne da te spasavam..."
     "Da me ubiješ?" reče Rid podrugljivo, izmahujući umotanim šakama po vazduhu. "Pa, već sam mrtav. A da me spaseš? 'Aj' nemoj si kreten. Ako pokušaš da izvedeš bilo mene, bilo nju odavde, samo ćeš postići da budemo oboje ubijeni. Bolje uzmi pištolj pa to obavi čisto. Ili, još bolje, predaj se ovoga trenutka, priznaj da si praznih šaka ušao u pakao i da živ izići nećeš. Postani Izvorov žigosanik. Onda ćemo svi moći da budemo jedna velika srećna porodica..." Tresnu šakom, bolno, o laboratorijski sto koji je bio pored njega.
     Svetlohodnome se lice nelagodno, malo trznulo. Otrgao je ukočeni pogled od Arijelinog bledog, očajnog lica, pogledao opet Rida. Njegov se pogled polako ohladi. "U redu", promrmlja on. "Bio sam spreman za ovo... Moraćeš da mi oprostiš što je ipak teško mirno otrpeti tako nešto. Ali, prvo me saslušaj pa mi tek onda kaži da sam kreten. Znam ja za 'vodu života', i za sve drugo... a sada, već, znaju i Luna i Gundalinu. Gundalinu može da otpočne proizvodnju 'vode smrti' za vas, a može vam dati i zaštitu, štaviše voljan je da to učini, ako ništa drugo, bar zbog Arijel." Opet pogleda Arijel propuštajući da primeti Ridov ironičan osmeh. "Ja vodim moju kćer odavde. Hoćeš li s nama?"
     Rid se seti Gundalinuovog očajničkog pokušaja da ga pridobije za rad u korist Zlatne sredine. Zatim pomisli kako bi bilo da bude Gundalinuovo, umesto Izvorovo poslušno trčkalo zavisno od droge. Potom, razmisli o merima. Namršten, nije hteo da sluša Ukresovu dalju priču, ili bar ne sa više od pola uva. Odbijao je da se nada. "Ne kapiraš u čemu je poenta. Ipak bismo oboje bili mrtvi pre nego što bismo stigli do Tijamata. Putovanje predugo traje..."
     "Imaš neki uzorak droge, koji bismo mogli poneti?"
     "Imam." Rid slegnu ramenima. "Pa šta?"
     "Onda možemo oboje da vas držimo zaustavljene, u stasisu, dok ne obezbedimo proizvodnju toga."
     "A kako ćeš, jebote, to da izvedeš?" Rid je osećao da se sve više ljuti zbog Ukresovih nastavljenih napada na njegove linije odbrane.
     "Doputovali smo iz orbite čamcem za spasavanje, onim iz broda, gazda", reče Niburu. "Možemo iskoristiti ležajeve za slučaj opasnosti. Uključićemo ih, i vi ćete biti u stasisu."
     Rid se okrete ka njemu. "Bokce ti..." progunđa. Ti ležajevi, namenjeni zbrinjavanju ranjenih putnika u slučaju nesreće, imali su ograničeno vreme rada, ali ono bi moglo biti dovoljno.
     "Ma kad se izvučemo odavde, ti uopšte ne moraš da se pojavljuješ sve dok Gundić ne proizvede to što ti treba", reče Ukres Svetlohodni.
     "Jebeno sjajno", reče Rid. Odmahnuo je glavom, kao da i protiv svoje volje priznaje nešto.
     "Niburu se setio za čamac", reče Svetlohodni.
     Rid pogleda Kedaliona Niburua, koji samosvesno slegnu ramenima. Pade mu na um koliko su Ananke i Niburu rizikovali, koliko i sad rizikuju, već samim potajnim dovođenjem Svetlohodnoga ovamo. Najzad razabra da oni to nisu uradili zbog Arijel, niti iz lojalnosti prema Hegemoniji, niti prosto zato što ih je Ukres lepo zamolio. Preostao je, dakle, samo jedan razlog koga se on mogao setiti. "Vi mora biti da ste svi ludi", reče zgusnutim glasom.
     Niburu neočekivano prasnu u smeh. "Čovek ne mora baš da bude lud da bi radio za tebe, ali, to pomaže", reče on. "Šta kažeš, gazda? Hoćeš li? Možemo se iskobeljati odavde, otići zauvek..."
     "Gundalinu će nam pomoći, samo treba da se vratimo na Tijamat", ponovi Svetlohodni. Pogleda, s iščekivanjem, Rida Kulerva, uz koga je stajala Arijel.
     "Vi ste stvarno rešili da ovo izvedete, a? Ljudi sve isplanirali." Rid ih je gledao. Usta su mu se izvijala. "Osim jednog, a to je kako se probiti onih prvih nekoliko stotina metara kroz obezbeđenje tvrđave, do izlaza." Posmatrao je kako se zgledaju. "Tako sam i mislio", reče kiselo. Onda se osmehnu. "O-kej, takve rizike volim - samoubilačke." Sad su svi zurili u njega, s izrazima lica čak sumornijim od njegovog malopređašnjeg.
     "Zato imam nešto na čemu sam odavno radio. To je jedna moja mala privatna vežba. Samo sam čekao pogodan momenat da je oprobam u praksi." Okrete se i snažnim koracima ode do najbližeg terminala. Sede, zubima skide zavoje sa šaka. Dok su njegovi prsti preletali po tipkama, tiho je izgovarao niz pristupnih kodova. Tipke su ga peckale po tek zalečenim prstima, bilo je to divno i jako osećanje. Najednom je i njegovo raspoloženje bilo isto takvo. Duboko "zatrpani" fajl sa podacima izronio je iz tajnog skrovišta i pojavio se pred njim na ekranu, u svoj svojoj virulentnoj savršenosti. "Kreni", šapnu on, "i razaraj." Raširio je prste i pritisnuo tipke celim svojim žigosanim dlanom. Slika je opet nestala, a ekran ostao prazan.
     Okrenuo se sa celim sedištem, video da su se svi skupili oko njega i da gledaju sa nemim nerazumevanjem.
     "Šta si uradio?" upita Ukres.
     Rid je dopustio da se njegov osmeh proširi. "Oslobodio sam jedan računarski virus, moje delo. Pustio sam ga u centralni radni sistem ove tvrđave. Uskoro će sve početi da se usporava. Kroz nekoliko sati citadela će biti totalno lišena odbrane. Kad oni drugi na Tuo Ne'elu to otkriju, uradiće ovom mestu ono što je Izvor uradio Humbabi." Vide da su se Niburu i Ananke trgli. "To bi nam moglo dati šansu koja nam je potrebna da zapalimo odavde. Ili, ako ne uspemo, bar ginemo svi zajedno, čisto... U oba slučaja, ovo je najbolje. I, već je učinjeno", završi on presecajući njihove proteste pre nego što su i počeli.
     "Hvala ti, Gundalinu-eškrad..." nastavi on. Opet se okrenuo terminalu; naslonio se na površinu stola a prstima je počeo milovati tipke kao kožu ljubavnice. "Jedne noći", nastavi tihim glasom, "kad smo bili na Četvrtoj, Gundalinu se prošetao kroz čitav bezbednosni sistem, nimalo jednostavan, te istraživačke stanice. Nosio je posudu sa zvezdopogonskim virusom, kao da iznosi smeće. Sistem je bio spreman da mu dozvoli apsolutno sve, zato što ga je sam Gundalinu programirao. Taj tip je genije, jebote, a čak ni ne zna da je to. A znate zašto? Ne zato što je naročito inteligentan - pametan jeste, ali suština nije u tome. Njegova prava snaga je u tome što ima osećanje za ono što je u primeni pametno. Tip uvidi poentu stvari. To je ono: paralaksno gledanje, praktična primenljivost; znati kad treba navaljivati, kad se povući... kad će neko da zajebe stvar. To je taj faktor. Bože, kako sam mu zavideo te noći; želeo sam da imam njegov um, a ne svoj..." Zaćuta, obori pogled. "Od tog dana pokušavam da razmišljam na taj način. A to je posao u kome, uopšteno govoreći, nisam naročito dobar."
     "Nisam ni ja", reče Ukres tiho. "Možda sam zato sada ovde a ne sa mojom ženom."
     Rid diže pogled ka njemu. "Pa ipak imaš poverenja u njega, da će se dobro brinuti o nama kad se vratimo?"
     Svetlohodni uzdahnu. "Sasvim", reče on.
     "Tol'ko dobro ga poznaješ?" upita Rid skeptično.
     Svetlohodni pogleda Arijel; blago stisnu jedno njeno rame, a onda opet pogleda Rida. "Ja njega uopšte ne poznajem", reče. "A i neću da ga poznajem."
     Rid klimnu glavom i skloni pogled. "Reci mi, jesi li stvarno imao neke podatke za mene, o merima?"
     Svetlohodni kao da je bio iznenađen ovom promenom teme. Ipak, klimnuo je. "Smatrao sam da bi to bila dobra ideja, za slučaj da neko zatraži dokaze."
     "Doneo si ono što si radio o merskoj pesmi, i o teoriji fuga", reče Rid. Po izrazu Ukresovog lica odmah je znao da je pogodio. "Za ono je bilo potrebno stvarno vizionarstvo. Imaš talenta, Svetlohodni."
     Ukres se namršti, ne obraćajući nimalo pažnje na kompliment. "Kako si to dobio? Ne od mene."
     Rid se osmehnu. "Znao sam da si bar toliko pametan da ne pokloniš puno poverenje Izvoru, onda kad ti je naredio da nam predaš tvoje podatke. Zato sam izvršio upad u tvoje arhive. I to sam od Gundalinua naučio... Naime, ako hoćeš da nešto bude urađeno valjano, uradi to sam." Nasmejao se bez radosti, pogledao terminal. "Pokazao mi je da čovek koji kontroliše sistem postaje bog. Eto, sad sam ja Render, ja sam Bog Smrti..." Spleo je i stisnuo prste.
     "Imao si to, sve vreme?" upita Niburu, s nečim nalik na nevericu. "I mogao si upotrebiti?"
     "Ne..." Rid odmahnu glavom. "Bilo je potrebno mnogo vremena da proučim sistem, nađem mu slabe tačke, usavršim svoj pristup... Morao sam naći perfektni trenutak za osvetu. On je nastupio." Ustao je i počeo se nemirno šetkati pored njih. Sklanjali su mu se s puta, kao da u njegovim očima vide nešto, kao da su poverovali u njegovu božansku prirodu ili u njegovu moć uništavanja.
     Prišao je sistemu u kome se nalazio njegov rad o "vodi života", kao i uzorak "vode života", onaj s kojim je samo glumio da nešto radi još od pre svog poslednjeg susreta s Gundalinuom. Pozvao je na ekran trodimenzionalni info-model i počeo se poigravati njegovom strukturom. Promenio ju je malo, tu i tamo; izvršio one promene koje je u mislima probao već mnogo puta, osujećen njihovom perverznošću sve do trenutka kad je u razgovoru s Gundalinuom stekao nagli, strašni uvid. Dovršio je te promene, naredio sistemu da ih snimi i da proizvede uzorak.
     Drugi su čekali i gledali. Izvukao je rezervnu količinu "vode smrti", koja se nalazila u jednom od zaključanih ormarića. Izvor je neobično izdašno davao "vodu smrti" dok se Rid oporavljao od svog stradanja.
     Dade celu tu količinu Svetlohodnome, uz škrto objašnjenje šta je to. "Šta god radio, nemoj, tako ti bogova, izgubiti ovo." Svetlohodni klimnu glavom i stavi tu neveliku posudu u kesu na svome opasaču.
     "Dobro", reče Rid Kulervo. "Niburu, hoću da povedeš celo ovo društvo na malu turneju po citadeli. Izgubite se." Niburu je zurio u njega. "Pa se nađite negde blizu ulaza na dokove za prizemljenje lebdilica, i čekajte. Sačekajte da počne rasulo, i u pravom trenutku bežite. Naći ćemo se tamo."
     "A šta ćeš kog pakla ti raditi?" upita Niburu.
     Rid skloni pogled. "Imam neka nedovršena posla... imam nešto što Izvor hoće. Daću mu to."
     "Ride, ne..." reče Arijel, odmičući se od Svetlohodnog i prilazeći Ridu.
     "Gazda, ne mož'..." bunio se Niburu.
     "Tako ti Dame i svih bogova!" reče Svetlohodni. "Ako si stvarno udesio da ova citadela bude sasvim razbijena, to ti je dovoljna osveta Izvoru, ma šta da ti je uradio. Dovoljna."
     "Nije", šapnu Rid. "Nije dovoljna." Trže glavom oprema izlazu. "Misliš da ovi neće proveriti tvoj neočekivani dolazak, Svetlohodni? Misliš da u ovom trenutku ne postavljaju mnogo pitanja o tebi? Jaakola nije glup - zna ko si. Moram da mu dam nešto čime će se zabaviti u sledećih nekoliko sati, inače nikad nećemo izići odavde živi. Rekao sam, videćemo se kasnije. Ispadaj napolje." Zakoračio je ka njima, i oni svi ustuknuše - svi osim Arijel. Svetlohodni je uhvati za ruku, nežno ali čvrsto, i prisili je da se i ona odmakne od Rida. Arijel pođe za svojim ocem, ali, dok ju je odvodio, osvrtala se, gledala preko ramena. Rid je u njenim očima video strah za njega - i, najednom, crvenu glad za osvetom, jednaku njegovoj.
     "Naš čamac je u trećem doku, gazda. Na nižem nivou", dobaci mu Niburu. "To, za slučaj da zakasniš..."
     "Požuri!" uzviknu Arijel.
     Klimnuo je, a onda ih ispratio pogledom. Nestajali su kroz vrata, jedno po jedno, izlazili u spoljašnji svet. Osluškivao je da se uveri da su otišli. A onda je, pokretima sporim kao da ima sve vreme na svetu, poslao poruku za Izvora, da će mu uskoro doći u posetu. "Recite mu da imam ono što on želi", reče, i prekide vezu.
     Vratio se, sam, kroz praznu laboratoriju, da proveri displeje na molekularnim "loncima za kuvanje". Seo je na jednu okruglu stoličicu bez naslona i neko vreme, nepomičan, posmatrao kako njegov program napreduje. Najzad se ekran ispraznio, i umesto mnogobrojnih nizova podataka pojavile su se samo dve reči koje su zračile jasnim sjajem: SEKVENCA ZAVRŠENA. Rid se osmehnuo. Opet je ustao pa pošao do mesta gde ga je čekalo njegovo oružje. Podigao je onda tu providnu zatvorenu epruvetu, proučio sadržinu - tešku srebrnastu tečnost koja se unutra komešala kao tkivo uspomena.
     Uzeo je epruvetu i izišao iz laboratorije. Put ga je poveo kroz prostranstva citadele. Dok je hodao, motrio je kako tvrđava funkcioniše, šta rade njeni stanovnici. Gledao je, nekako čudno duhovno udaljen, taj savršeni, hermetični univerzum. Sa zadovoljstvom je zapazio znatan broj radnika i svakojakih drugih poslenika koji su psovali i zbunjeno se vrzmali zbog teškoća u operativnim sistemima.
     Da bi stigao do svog odredišta, bilo mu je potrebno kudikamo više vremena nego što je očekivao, jer je izgubio više od pola sata kad su zaustavili promet zbog neočekivanog upućivanja jednog šatla drugim putem. Zadovoljstvo zbog te greške bilo je donekle obojeno nelagodnošću kad je konačno stigao na spoljašnju odbrambenu liniju Izvorovog privatnog dela tvrđave i zatražio audijenciju kod Gospodara. Virus je, činilo se, nadirao kroz sistem čak i brže nego što je on očekivao. Molio se bogovima da njegovi drugari dobro uoče znake tog procesa, jer inače nikako ne bi mogli na vreme da stignu na dokove. Morao se pouzdati da će oni uraditi svoj deo posla dobro; a oni su se morali pouzdati da će on učiniti svoje...
     Prisilio je sebe da više nigde ne gleda; da se prestane vrpoljiti, mrštiti; da ne lupka stopalom dok stražar proklinjući ponavlja svoj zahtev, četvrti put, zatim peti put, bez odgovora. Neki očajni glas u njemu pokušavao mu je reći da je ovo, što sada čini, ludilo; mentalna poremećenost; da bi samo ludak rizikovao da ovde zađe. Ali, morao je ovo uraditi, morao je navesti Izvora da gleda samo njega, da razmišlja samo o njemu, inače oni drugi nikako neće pobeći. A on će izići živ samo ako oni pobegnu. Potrebno mu je da učini ovo... Morao se pouzdati u sebe.
     "Jebo te bog..." reče stražar.
     Najednom dobiše odgovor: Izvorov glas, ali to je bio pljusak reči koje su padale iz vazduha, sasvim nerazumljive.
     Stražar, mršteći se, diže pogled. "Šta reče?"
     "Rekao je: 'Ulazi unutra'", odsečno reče Rid. Progura se napred, kroz barijeru bezbednosnog energetskog zida koja je pred njim popustila. Pošto ga zid nije zaustavio, nije ni stražar. "Pa 'ajde", reče stražar mireći se s takvim ishodom. "Znaš put."
     Znao je put. Lift je, međutim, jako dugo putovao do tamo. Rid se pozabavio razmišljanjem koliko je puta, posle one svoje prve, prinudne posete Izvoru, imao košmarne snove u vezi s mogućnošću da jednom ostane zarobljen u jednoj od tih jebenih sprava. Približno kao i noćne more o utapanju...
     Lift ga je najzad pustio napolje, na varljivo normalnu recepciju ispred jednih neobeleženih vrata koja su se otvarala ka tami. Bacio je pogled na sat, polazeći ka tim vratima. Mora sa ovim odugovlačiti, dovoljno, taman koliko treba... Stražari, ljudski i elektronski, dozvoliše, bez ikakvih komentara, da on prođe. Vrata mu ukazaše dobrodošlicu.
     Prešao je prag i odmah stao, a vrata su iza njega očvrsnula i zapečatila se. Osetio je da je njegovo srce preskočilo jedan otkucaj. Šakama koje su se počele znojiti stezao je dragocenu epruvetu srebrnastog fluida. Ja sam bog smrti... "Gospodaru", reče, naprežući se da u pomrčini razazna jedan skoro nevidljivi treptaj crvenog. "Imam ono."
     "Kulervo", šapnu Izvorov glas, njegovom sluhu sada sasvim jasan. Dabome. Evo sad se vidi. Vrlo slaba tačka ćilibarnog sjaja. "'Vodu života'? Donesi mi je. Donesi je ovamo..."
     Pošao je napred, vukući noge, obazrivo, iako je u Izvorovom glasu čuo jaku želju. U mraku nabasa na istu onu fotelju u kojoj je svaki put morao sedeti; poče pipanjem nalaziti put oko nje.
     "Ma dođi ovamo", reče Izvor. "Bliže. Daj mi..."
     Rid je poslušao. Kretao se kao čovek koji hoda kroz minsko polje; ipak, primicao se mutnoj, neodređenoj silueti. Nikada ranije nije mu bilo dopušteno da priđe ovako blizu. Nije mogao biti siguran da li je to stvarnost, ili samo još jedna iluzija, projekcija - da li je ovde on, možda, sam. Ipak, smatrao je da nije iluzija.
     Naišao je na nepomerivu ivicu nečeg tvrdog, i stao. Pipajući, nađe da je to ravna, hladna površina od koje su njegovi preosetljivi prsti brideli. "Evo, Gospodaru." Položio je zatvorenu epruvetu na sto, uzdajući se samo u čulo dodira, i počeo da uzmiče.
     "Stoj", reče Izvor. "Vrati se ovamo."
     Rid otključa mišiće i pođe opet napred. Brzo naiđe na taj isti tvrdi rub stola. Obuhvativši ivicu prstima, ostade tako. Držao se za sto, zahvalan što još postoji ta jedna prepreka između njih dvojice.
     Zahvati ga neočekivani mlaz plavoljubičaste svetlosti, uperen odozgo, zaslepljujuće jak. On zažmuri. Njegova košulja fluorescirala je u mraku kao čudni cvet. Za tebe, Mundilfero... Opustio je ruke niz telo. Pamćenje je stvaralo jedan uzvišeni, plemeniti prostor u njemu, jednu adhani-pesmu savršene smirenosti. U tom prostoru, on je uspevao da otrpi ovo što su mu sad radili, ma kakva izopačena vrsta pregleda tela i duše to bila. Svetlost se isto tako naglo ugasi. Čekao je, bez pokreta.
     "Znači, stvarno si uspeo..." prošaputa Izvor. "Sintetizovao si neki oblik 'vode života', takav da ćemo je moći reprodukovati i prodavati..."
     "Jesam, gospodaru."
     "A rekao si Gundalinuu da je nemoguće."
     "Rekao sam da sam ga slagao."
     "Ali mene ne bi slagao", prošaputa Izvor. "A?"
     "Ne, Gospodaru."
     "Rekao si mi da će trebati mnogo vremena. Kako sad tako brzo?"
     "Imao sam mnogo vremena za razmišljanje, dok sam se oporavljao." Uspeo je da to kaže sasvim ravno.
     "U to ne sumnjam. Nadam se da si mnogo razmišljao o poniznosti. I o uzaludnosti."
     "Da, Gospodaru."
     "Pa, ako ja ovo popijem, ustanoviću da je jednako dobro kao original."
     "Bolje", reče Rid blago. "Bolje je."
     Nastao je trenutak tišine. "Na koji način bolje?" upita Izvor.
     "Stabilno je. Tačno ono što si tražio. Našao sam način da produžim trajnost 'vode života' izvan merskog tela. Zato će biti lakša i proizvodnja, transport, i prodaja..."
     Zrak svetlosti, opet zaslepljujući, udari po nevidljivoj površini ispred njega, kao mač, usmeren na epruvetu koju je tamo ostavio. On zažmuri, ali je taj blistavi mlaz video i kroz sklopljene kapke.
     Onda, opet nagla tama. On otvori zasenjene oči, žmirkajući beskorisno.
     "Dobro?" reče Izvor upitno, ali oštro. Glas mu se raspadao od nestrpljenja. "Šta je?"
     "Šta...?" Rid zaćuta, shvatajući da Izvor nije njemu to kazao; pitanje je bilo upućeno skrivenom informacionom sistemu koji je upravo završavao analizu sadržine epruvete.
     Začu neko šuštanje u tami, kao od brzog pokreta, i neki grleni glas koji je mogao biti psovka. Čekao je; nevidljiv, neumoljiv.
     "Čestitam, Ride..." reče Izvor najzad. "Ili bi trebalo da čestitam Vanamoinenu? Ovo je tačno kao što kažeš: savršenstvo. Bolje nego pre. Zaista si genije..." Nešto u tim rečima preseče Rida strahom da je došao kraj njegovoj korisnosti, i da će sad biti ubijen. Ali Jaakola se tiho nasmeja, i nastavi: "Ko zna kakve ćeš još nove svetove osvojiti za mene?"
     Rid nije odgovorio. Popij to, mislio je. Hajde, gade gnjili, popij to. "Prva doza je tvoja, Gospodaru", reče konačno, trudeći se da glasom ne otkrije svoju silovitu potrebu. "Zato sam je doneo pravo tebi. Da budeš prvi."
     "Šta?" reče Izvor, s nagoveštajem podsmeha. "Nisi prvo isprobao na sebi, kao 'vodu smrti'?"
     "Zašto bih?" reče Rid promuklo. "Ne bi mi koristilo nimalo. Tvoja je, Gospodaru..." i onda, uz dodatak one prave note gorčine, "kao što sam i ja tvoj."
     "Jahhh..." reče Izvor. "Da, to se dobro uklapa."
     Rid je začuo još jedan oštri šum kao od nečijeg pokreta, možda premeštanja težine. Zurio je u jednu tačku, zamišljajući da je baš tu ostavio epruvetu. Zurio je tako pomno da mu se poče pričinjavati da nešto i vidi: epruvetu ocrtanu vrlo slabom crvenom koronom, i nešto mračno i bezoblično kako se spušta i poklapa je i odnosi. Onaj šušteći zvuk se više nije čuo; ali se nešto drugo promenilo. Rid je sad bio siguran da je svetlost jača, i da stvarno razaznaje, negde ispred sebe, jednu grbavu grudvu koja glumi da je ljudsko biće. Ranije nije bio siguran ni u to. Počelo je da se dešava, čak i ovde.
     Začuo je zadovoljni uzdah. "Najzad", prošaputa Izvor. "Da, osećaj je onaj pravi... Jeste. Tačno je takav osećaj bio i ranije."
     Olakšanje je pevalo u njemu. Najzad... Pa, ima još vremena; dovoljno za jedno uvrtanje noža. "Samo, zaboravih da ti nešto kažem", reče on. "Još jednu stvar o toj 'vodici života'. Nije stabilna samo izvan merskog tela, nego i u telu novog domaćina."
     "Šta ti to znači?" uzvratio je prozukli Izvorov glas. "Stabilna koliko dugo?"
     "Decenijama, najmanje. Nisam siguran. Ona sad radi, uzima meru tvojoj DNA, da bi sačuvala svaki sistem u tvom telu, svaku funkciju, baš ovako, kao sada. Ništa se neće promeniti, sve će odsad ostati isto..."
     "U tom slučaju ljudi će je kupovati samo jednom u nekoliko decenija", reče Izvor. "U tome nema zarade..."
     "Stvarno, reklo bi se da nema", reče Rid Kulervo. "Ali to nije pravi problem."
     "Nego šta?"
     "Pravi problem je ono što se dogodi u tebi."
     "Šta...?" dahnu Izvor.
     "'Voda života' je konstruisana da omogući dugovečnost mera, ne ljudi. Meri su bioinženjerski konstrukt - njihova genetska struktura je daleko jednostavnija od naše, u neuporedivo većoj meri oslobođena suvišnosti. Naša tela su nastajala metodom pokušaja i pogrešaka; mi smo, u poređenju s merima, primitivna, nedelotvorna, haotična tvorevina." Rid dopusti svom osmehu da počne; znao je da Izvor oseća početke kanceroznog rasta novog virusa u sebi. "'Voda života' ima veoma usku definiciju 'normalnog funkcionisanja' ma kog datog biološkog sistema. Ljudska bića su je mogla koristiti za usporenje svog procesa starenja samo zahvaljujući tome što se ona uvek brzo raspadala. Nikada nije nametala svoja ograničenja nijednom ljudskom telu duže od jedan dan neprekidno. Telu je ostavljala slobodu potrebnu za menjanje... za varijacije u prirodnim ritmovima i ciklusima, za dejstvo slučajnosti. Haos..." reče on divljom žestinom, "...protiv Reda."
     Zakoračio je napred, do te oštre ivice koja je branila mrak. Sad se jasno videlo da tu postoji neko obličje; prostor ispred Rida je zatreperio, za tren svetliji. Rid još nije mogao odrediti šta je to pred njim, silueta čega; ali sad mu više ni do toga nije bilo stalo. "Uskoro će tvoje kratkoročno pamćenje početi da otkazuje; uskoro ćeš živeti u izolaciji, jer tvoj imunitetni sistem više neće moći da reaguje na nove napade... Uskoro ćeš biti savršenstvo. Oni drugari u Staroj Imperiji mislili su da su našli savršenstvo. To ih je uništilo. Kažu da savršenstvo čini bogove ljubomornim..." Odgurnuo se unazad, od tvrde ivice noći, počeo se smejati kad ču da Izvor psuje, kad ču te grlene, lepljive zvuke. Shvati da sad vidi konture svog tela, svojih šaka.
     "Ne verujem ti", režao je Izvor glasom u kome se čuo strah. "Ne bi se ti usudio."
     Ridova usta se iskriviše. "'Stvari se menjaju.'" Pamtiš li kad si mi to rekao? Ja pamtim. Sad je moć u mojim rukama. Rekao si mi da je Mundilfera umirala dugo... Šta misliš, koliko ćeš dugo ti...?"
     "Zašto je ovde ovoliko svetlo?" povika Izvor besno. Bila je to dernjava upućena u vazduh. "Ovde je suviše svetlo!"
     "Okrivi mene", reče Rid. "Ja sam kriv. Ja sam ti to smestio, Jaakola. Moji virusi uveliko zaposedaju tvoje telo, ali i celu tvoju citadelu. Uskoro nećeš imati nikakvu odbranu, baš ni-ka-kvu."
     "Nije to moguće..."
     "Ako nije, zašto se dešava?" prošaputa Rid. Odgovorila mu je samo tišina. "A da li bi ti voleo da ja to prekinem? Šta ako ja mogu to da prekinem, hoćeš li mi dati sve što želim? Bilo šta? Koliko toga ti zapravo imaš pod svojom upravom, koliki ti je doseg? Koje tajne znaš... koliko je dovoljno, da otkupiš svoj život?"
     "Šta želiš?" Izvorov glas je parao kao da neko vuče hrapave lance. "Šta...?"
     "Želim da moliš. Ti si mene terao da molim za Mundilferin život, ti, smrdljivi gade sadistički... Sad hoću da ti moliš mene, da ti poštedim život."
     "Prekini..."
     "Šta?"
     "Prekini to! Prekini, prekini, tako ti Imena Nepomenog, daću ti šta god hoćeš, ludače, bilo šta, nabroj sve što hoćeš, samo mi reci da postoji neki način da to prestane!"
     Rid se poče naglas smejati. "Nećeš moći da zaustaviš taj proces. Nema načina!"
     Začu pridavljeni zvuk neverice i ogorčenja. "Ti, marioneto! Mrtav si u mozgu! Umobolnik!" Nešto je, s druge strane barijere, nasrnulo ka njemu; Rid odskoči i izmače se nekoliko koraka, smejući se i sad, nedodirnut. "Ubijaš i sebe samog!" rikao je Izvor. "Jebeni maloumniče, sve ćeš nas pobiti!"
     "To je bio plan", reče Rid. "Zato sam došao." Uzmicao je ka vratima. "Stižu tvoji neprijatelji, Jaakola. Da sam na tvom mestu, sada bih bežao... Sakrio bih se. Mada ti ni to neće nimalo pomoći." Okrenuo se i pošao ka vratima, jer sad je video vrata: mutni obris u tamnijem sivilu.
     "Kulervo!" Raspuknuti glas je počeo da izbacuje razne vulgarne uvrede, negde iza njega. Soba se osvetljavala, postajala je svetlije siva, kao magla u zoru, već su se videli goli zidovi, a vrata su bila svakim korakom sve bliža. Znao je da bi sad, ako bi se okrenuo, mogao videti - to; lice svojih košmara, lice koje se ovoga trenutka oglašava nemoćnim kricima. Ne okrete se.
     Pritrčao je vratima i bacio se svom silinom na njih. Energetsko polje je popustilo pod tim naletom, raspalo se, i on pade ničice, napolje, u svetlost dana.
     Jaakola je dovikivao stražarima da saseku Rida. Rid se brže-bolje osovi na noge i baci na najbližeg, ulete mu u stomak, obori ga na leđa. Čovek ispusti pušku, i Rid je dograbi. Ali već je video podignutu pušku drugog stražara i znao da vremena neće imati dovoljno. Keramički prozor metar debeo, iza stražara, rasprsnu se i polete unutra, sa treskom i zasenjujućim bleskom. Rid hitro podiže ruke i pokri glavu: uragan providnog šrapnela hujao je kroz prostor oko njega. Silina vazduha bacila ga je unazad, o zid, pored stražara koga je oborio; krhotine su mu nanosile sve nove i nove posekotine, ali on je to video kao na usporenom filmu. Već... odbrana citadele već je popuštala, a susedi su, na neki način, uspeli da to iskoriste. Bogovi - ovo se dešava prebrzo. Nesigurno se digao na noge, okrvavljen, zaglunut; video oči stražara koji je ležao pored njega: gledale su gore, širom otvorene, bez treptaja. Iz stražareve lobanje virila je krhotina keramičkog "stakla". Drugog stražara nije uopšte video; zatim mu se vid razbistrio, i on primeti da je jedan zid obilato natopljen crvenim, kao od crvenih grafita. Nejasno je čuo i druge eksplozije, u daljini; osetio ih je i kroz pod. Celokupna struktura tvrđave je podrhtavala. Niko više nije vikao niti vrištao iz Jaakoline sobe, iz koje je Rid maločas utekao; nikakav zvuk nije dopirao iz nje. On zaviri unutra i vide samo mrak.
     Okrenuo se da osmotri ogromnu rupu koja je sad zjapila u prozirnom spoljašnjem zidu tvrđave, ogromnost nebeskog plavetnila s druge strane, dim koji je svojim pipcima počeo krivudati uvis iz trnovih šuma koje su počinjale goreti. Sagnuo se i uzeo stražarevu pušku. Dim ga je već ubadao u oči i pluća. Okrete se i pođe ka liftu, spotičući se. Zalupa pesnicom po pozivnoj ploči, i nasmeja se s nevericom kad vide da se vrata otvaraju i da ga lift čeka.
     Ušavši u njega utipkao je prioritetnu komandu, koja je značila da lift neće stati niti poslušati ma koje drugo naređenje sve dok ne stigne do tog odredišta. Zatim se srozao niz jedan zid lifta i seo na pod. Kabina je padala ka sve nižim i nižim spratovima, brzinom koja je varirala od male do vrtoglave. Rid Kulervo je zurio u svoju okrvavljenu, zbunjenu sliku koja je blenula u njega sa polirane metalne površine suprotnog zida. Pitao se da li Niburu i ostali još čekaju, ili su već odleteli.
     Ako nisu ludi, "zapalili" su odavde, spasli su se. Ako još čekaju, on će ih proklinjati što su takve budale; ako su pobegli, proklinjaće ih što su ga napustili sada, kad on iznenada tako silno želi da živi... želi, hoće, i mora, da bi se vratio na Tijamat, jer ga tamo čeka nedovršeni posao, važniji i od samog života, čak važniji od njegovog života...
     Najednom je pouzdano znao da neće poginuti ovde, ovako; neće, ne može. Da će, ako zatreba, ubijati ili sakatiti ljude, ili puziti po slomljenom staklu, jer njegova sudbina nije ovo; njegova sudbina je na Tijamatu, on mora kući...
     Kabina lifta se zaustavila, silovito tresnuvši o nešto; prodrmala mu je sve kosti u telu. Vrata su se otvorila samo napola, onda zaglavila. Provukao se napolje, psujući. Ponese ga silan metež radnika koji su panično jurili kud koji, i vojnika, koji su iz punih pluća izvikivali uzaludne naredbe. Posvuda su padali delovi zidova, širio se smrad izgorele plastike. Rid ugleda na jednoj strani gomilu ljudi koji su se oko nečeg tukli i otimali: bila je to neka lebdilica. Ošinuo je odmah po njima paralizujućom puškom, i oni popadaše; na taj način je sebi prokrčio put. Potrčao je preko njihovih bespomoćnih tela i uvukao se u kabinu.
     Poleteo je spiralno uvis kroz divovski unutrašnji okomiti tunel citadele, držeći se stalno blizu zida, kao list ponet nekim uzlaznim vazdušnim vrtlogom; zatim kroz jedan pa drugi pristupni kanjon, prema onom doku gde bi trebalo da ga čekaju Niburu i ostali, moraju čekati, ludi su ako su još tamo, svakako moraju biti još tamo...
     Sleteo je na teretni dok, video ispred sebe barikade. Iziđe iz lebdilice, ostavi je, i probi se kroz rulju koja se odmah sjatila da letilicu otme. Pitao se kuda ti ljudi uopšte misle da odu - možda bilo kuda, samo da nisu ovde... Zamalo da padne, jer tvrđava se svud oko njega zanjihala. Potrča prema barikadi, sa srcem u grlu. Vojnici na barikadi naperiše puške ka njemu.
     Usporio je, bacio pušku. "Ja sam Kulervo!" povika. "Imam dozvolu za prolaz, moram proći, potreban sam unutra!"
     Oklevali su, zureći u njega. "Bilo je neko obaveštenje o Kulervu...", reče njihov komandir.
     "Bilo je al' nismo mogli da razumemo, naredniče..." reče jedan od vojnika. "Bilo je ispremeštano, kao i sve drugo..."
     Narednik se mrštio, zatim mahnu rukom. "Prođi", reče. Vojnik viknu i narednik se hitro izmače, a nešto tresnu tačno između njih dvojice. "Jebote, šta se ovde dešava?" povika narednik.
     Rid je trčao dalje. Nije bio siguran da li je to pitanje bilo upućeno njemu, ali je bio siguran da ne želi da odgovara.
     Hodnik prema donjem doku broj tri bio je pun grizućeg dima i naoružanih ljudi. Rid se gurao kroz njih, obuzet strepnjom da, kad dođe na dok, tamo neće biti ničega. Najzad se probi iz hodnika, i vide dokove. U divovskoj prostoriji dokovi su bili netaknuti, ne samo onaj sa brojem tri nego i drugi iznad, ispod i oko njega.
     Svuda je vladalo komešanje ljudi i vozila oko ogromnih trupova teretnjaka; svuda buka i dim. Uši i oči su mu u mozak slale toliko informacija da se on u njima nije mogao snaći. Opsova, pogleda levo i desno, dole i gore. Verovatno su svi sistemi u Jaakolinoj tvrđavi već otrovani i ugušeni njegovim virusom; neće biti moguće ni na koji način pozvati Niburuovu lebdilicu, komunicirati sa sistemima u njoj - ili saznati da li ona uopšte još postoji.
     Nađe jedne lestve, poče se penjati po spoljašnjoj strani jednog od gornjih dokova, u nadi da bi odatle mogao bolje videti.
     "Kulervo!" Glas ga je pozvao u trenutku kad se Rid već izvlačio na gornji dok. Pogleda tamo i vide Ukresa Svetlohodnog koji se gurao i probijao ka njemu kroz vrevu polurazumnih ljudskih tela koja su se komešala između njih. Ukres je silovito mahao rukom. "Ovamo!"
     Rid povika, s olakšanjem, da potvrdi, i spremi se da potrči ka slabo vidljivom "svetioniku" Ukresove crvene kose, i da usput vrda da se ne bi sudarao s radnicima i vojnicima.
     "Kulervo!" Neko drugi je povikao njegovo ime, iza njega; jedna šaka sklopila se oko mišice njegove ruke, trgla ga i okrenula nazad. On se nađe licem u lice sa onim narednikom sa barikade. Narednikove oči bile su crne od gneva. Drška pištolja stvori se niotkud i zveknu ga po slepoočnici, obarajući ga na kolena. "Gospodar traži da se vratiš, jebem li te!" Gardistova šaka zgužvala je prsa njegove košulje, izvukla ga opet na noge. "Kažu da si ti ovo uradio! Treb'o bi te odma ubijem..."
     Rid se njihao na nogama pritiskajući dlanovima tu stranu lica. Onda ga nešto odbaci na metalni zid. Neko treći zaleteo se između njih.
     Svetlohodni. To je Ukres grunuo celim telom u narednika, koji polete nazad, pade naglavce niz lestvice, i, sa pridavljenim krikom, nestade s vidika.
     "Kakav si?" Svetlohodni je sad bio pored njega. Pridržavao ga je rukom oko pojasa.
     "Dobar", promrmlja Rid brišući krv s oka.
     "Idemo..." reče Svetlohodni i povede ga duž zvučne platforme, kroz prostor koji kao da je bio beskonačna igra ljudskog "karambola". Ridu se učinilo da iza sebe čuje nove povike, nova izvikivanja svog imena. "Koliko daleko...?" reče on. Zaputili su se kroz skele između dva ogromna, nad njih nadneta brodska trupa.
     "S druge strane", reče Svetlohodni zadihano. Pokazivao je prstom napred. "Vidiš, eno tamo..."
     Rid je još jednom obrisao krv iz oka, pogledao, klimnuo glavom. "Jesu li oni svi..." Nešto je uzdrmalo platformu kao da ju je tresnula pesnica diva, i njemu se sasvim izmače tle ispod nogu. Pade, a Ukres Svetlohodni preko njega. Džinovska grudva plamena eksplodirala je iz jednog metalnog zida, visoko iznad njih. Bespomoćno je gledao komađe izobličenog metala koje je padalo s neba na njih poput ubitačnog lišća. "Drž...!" Zažmurio je, zario prste u otvore na platformi koja je ovde bila rešetkasta.
     Jedna metalna ploča, veća od njih dvojice zajedno, sručila se uspravno u platformu, ni pola metra iza njegovih stopala. Zarila se i proletela kao kroz karton. Površina ispod njega vrisnula je i počela se propinjati. Nove količine metala pljusnule su okolo. Svetlohodni, na njemu, kriknu, kratko i bolno.
     Rid je opsovao. Počeo se izvlačiti ispod Ukresovog mlitavog tela, gledajući da ustane a da pri tome ni Ukres ni on ne padnu s oštećene platforme. Opet je čuo povike iza sebe, i sada je bio siguran da su upućeni njemu. Osvrnuo se, pogledao preko ogromne rupe koja je zjapila iza njih. Streljački stroj gardista, jedva vidljiv iza još netaknutog teretnog kosmoplova, primicao se kroz skele. Pokušavali su da dospeju do tačke odakle bi mogli otvoriti vatru prema Ukresu i njemu.
     Rid se nekako digao na noge, povukao Svetlohodnog za ruku. Ukresova kosa bila je umrljana krvlju: crveno na crvenom. Nije mogao stvarno videti ranu, oceniti koliko je teška. "Idemo", povika, jedva svestan da viče uzaludno. "Diži se, jebote, diži se, ustaj!"
     Ukresovo telo se pomaklo, kliznulo u stranu; noge prema rupi u platformi. Rid oseti da će i telo kliznuti za nogama, u provaliju. Oberučke zagrabi Ukresovu tuniku, upre se petama o rešetkastu podlogu, zaustavi njihovo klizanje. Ali iz svog iscrpljenog tela nije mogao izvući ništa više. Opsovao je gledajući nastupanje gonilaca.
     Odjednom se neko stvorio iza njega, uz njega; on ugleda, krajičkom oka, ponoćno crnu kožu i kosu. "Evo me, gazda..."
     "Ananke..." zastenja Rid Kulervo. "Drži ga!"
     Ananke je kliznuo pored njega. Kretao se po izobličenim, nadole povijenim površinama kao da su ravne, i kao da je to čvrsto tlo a ne raspadajuća podloga stotinu metara visoko u vazduhu. Akrobatskom veštinom hvatao se za razne tačke oslonca. Počeo je podizati Ukresove mlitave udove; Rid mu je u tome pomagao, vukući svom preostalom snagom. U jednom trenutku nešto kao da se zaglavilo - a onda naglo popustilo, otrglo se, i oni izvukoše Ukresa na ravnu površinu.
     "Gazda...!" povika Ananke, pokazujući dole. Rid pogleda za njegovim ispruženim prstom i vide Ukresov pojas. To je bilo ono što se otkinulo. Sad je pojas visio o jednoj kuki metala ispod razderanih rešetaka; o pojasu je visila kesa, ona kesa u koju je Svetlohodni stavio "vodu smrti".
     Rid se psujući baci napred, ispruži se rizično preko ivice, mlatarajući jednom rukom. Ali kesa je bila nedohvatno daleko. Ananke je čučao pored njega pridržavajući ga da ne padne, sve dok se Rid nije vratio gore, bela lica, odmahujući glavom.
     Onda Ananke pogleda dole ka opasaču, pa gore u Rida. I nestade - preko ivice. Još su se od njega videla samo stopala, uglavljena među rešetke, a telo se pružilo dole, naglavce. Jedan zamah, trenutak velikog njihanja, i Ananke je opet bio gore, široko osmehnut, kao da gravitacija ne postoji. U ruci je nešto držao... i pružio napred... opasač, sa kesom.
     Rid se pridiže na kolena, zgranut, zanemeo od zahvalnosti. Okači opasač sebi oko vrata i pokrete se da zajedno s Anankeom ponese Ukresovo telo.
     "Moramo požuriti, gazda..."
     "Kulervo!"
     Ananke se uspravio, osvrnuo; i pao, sa krikom, jer ga je dodirnuo jedan zasenjujući zrak iz energetskog oružja.
     Rid ga dograbi i povuče na noge, s očajničkim besom. "Polazi!" povika, zasipajući Anankeove šokirane, ustakljene oči svojom voljom da se u njih vrati razum, a Anankeov mozak željom da se tamo razgori iskrica želje za opstankom. "Trči, puzi, samo stigni do čamca, bog te...!" Gurnuo je Anankea preda se a onesvešćenog Ukresa povukao za sobom.
     Zaklanjajući se iza trupa transportnog broda stigoše do kraja platforme. Rid ugleda njihov svemirski čamac: ležao je kao igračka u senci dva transportna diva. A kroz pristanište su se razlegale nove eksplozije, i novi krici.
     Čekala ih je Arijel, mahnita lica, glasa izgubljenog u toj kakofoniji. Potrčala je napred i pomogla mu da dogura Anankea i dovuče Ukresa do čamca, i u čamac. Kedalion Niburu već je bio u pilotskom sedištu; njegovo lice je sijalo tolikim olakšanjem da bi u nekoj drugoj prilici to bilo smešno. "Vozi!" povika Rid sručujući Ukresa u akceleracijski ležaj. Arijel je na sličan način gurnula Anankea na ležaj iza toga.
     "Ananke, ovamo da si se stvorio!" povika Niburu.
     Međutim na kopilotsko sedište pade Rid. Arijel se bacila na sedište pored svog oca. "Ananke je pogođen. Neće moći."
     Niburu se okrete, pogleda preko ramena. "Kol'ko je ranjen?"
     "Ne znam." Rid odmahnu glavom. "To neće biti važno, ako nas ne izvučeš prokleto brzo odavde. Polazi! Polazi!" Pre završetka tih reči Niburu je već poleteo. Čamac je kao iz topa ispaljen pojurio duž platforme, a sledećeg trena već je bio u otvorenom nebu, kao zrak svetlosti.
     Ali mnogi drugi zraci svetlosti parali su nebesa oko njih, zasipali osakaćenu citadelu odasvud, pa i iz samog zenita. Rastrzali su je milimetar po milimetar. Čamac se zatrese: udarac sirove energije okrznuo mu je štitove. Niburu opsova. "Jebali te bogovi, ne mogu sam. Nikad se nećemo izvući kroz ovu unakrsnu paljbu..."
     Ali zaćuta, jer se put ispred njih najednom raščistio: slike na ekranima čamca pokazivale su stub vazduha bez munja, bez paljbe. Put - prema gore; ka svemiru, ka orbiti Pradžne. Vinuše se tamo, a iza njih razvaljena tvrđava se cela raskrupnja u eksplozijama, kao zvezda kad eksplodira i postane nova.
     Leteli su dalje, u mukloj tišini, kao da bi i samo jedna izgovorena reč mogla razbiti čaroliju i uništiti ih; luk njihove putanje bio je sve strmiji. Ubrzanje je kao teška ruka utiskivalo Rida nazad, u sedište. Niko ih nije gonio; više nijedan zalutali energetski hitac nije udario u njihove štitove. Rid je gledao nebo, zato što ništa drugo nije ni mogao; gledao je spokojno plavetnilo koje je lagano postajalo sve tamnije i pretapalo se ka crnom. Kad su ostavili za sobom atmosferu Ondinija, video je sunce kao ogroman plamteći dragulj u zvezdanoj noći.
     Rid opet obrisa krv iz oka i uzdahnu.
     "Sve čisto." Čamac je prestao ubrzavati. Rid oseti kako se, lišen težine, polako odiže od sedišta: više ga ni gravitacija Ondinija nije mogla dohvatiti. Uhvatio se za kaiševe i povukao nazad u sedište, smejući se; zatim je zabravio jedan od tih pojaseva.
     "Čuli smo. Sve je čisto i slobodno", reče jedan glas, sasvim neočekivano, iz zvučnika na komunikacionoj tabli čamca. "Čestitamo, preživeli. Dobra vam sreća." Zatim, tišina.
     "To je bilo na sandiju!" reče Kedalion Niburu, gledajući Rida zapanjeno. "Šta se ovde zapravo desilo?"
     Umorni osmeh povuče nagore krajeve Ridovih usana. "Mislim da smo imali susret s nekim strancima daleko od doma."
     Niburu odmahnu glavom. Zagledao se u prazno nebo, u oblinu površine Ondinija daleko ispod njih, u atmosferu ocrtanu sjajem ondinijskog sunca. Tiho je govorio naređenja kompjuteru čamca; doticao je instrumente maltene kao da je sasvim zanet u neke druge misli. Rid oseti da opet tone u sedište: dobio je opet supstancijalnost, zato što ih je motor čamca poveo iz slobodnog pada u novo ubrzanje. "Presecamo putanju Pradžne kroz približno šest časova", reče Niburu. "Lekarije su tamo dole", dodade, pokazujući prstom.
     Rid je klimnuo glavom, već ustajući iz sedišta. Krenuo je obazrivo, da bi video u kakvoj gravitaciji sada funkcionišu. Izvuče kutiju prve pomoći iz ležišta.
     Arijel je bila na nogama, pored Svetlohodnog. Rukavom je brisala krv sa njegovog pepeljastog lica. "Tata..." govorila je tiho. "Tata...?"
     Rid je blago pogura u stranu. U isti mah Niburu se progurao pored njih da vidi Anankea. "Daj da pogledam." Sad on svojim rukavom obrisa još krvi, i vide duboku posekotinu na Ukresovoj slepoočnici. Rana na glavi značila je obilno krvarenje; i njemu je krv još curila u oko. Ali krv sama po sebi nije bila mnogo važna, bilo je samo potrebno zaustaviti je. Opasan je bio udarac koji je tu ranu izazvao, jer on bi mogao značiti frakturu lobanje, možda i nešto gore - Rid to sad nije mogao oceniti. Odigao je Ukresove očne kapke; pod udarom svetlosti jedna zenica se refleksno skupila, ali druga je ostala širom otvorena. "Do vragova..." promrmlja Rid.
     Zatražio je, i od Arijel dobio, koagulant i kompresivni zavoj, iz kutije prve pomoći. Zaustavio je krvarenje i previo ranu. Za sve to vreme Svetlohodni se nije ni pomakao, niti je ijedan zvuk ispustio; disanje mu je bilo plitko i ne sasvim pravilno. Sad, kad je Rid već dovršio posao, on zaječa i otvori oči, koje su zurile ustakljeno. Prozbori nešto, ali su reči bile tako slivene da ih Rid nije uspeo razumeti.
     "Šta...?" Rid se nagnuo bliže, videći da Svetlohodni, sa bolnim naporom, ponavlja te reči; a ovaj diže ruku, dohvati Rida za košulju i grčevito ga povuče sebi.
     "...bećaš..." šaputao je. "...mi obećaš..."
     "Važi. U redu", reče Rid. "Hoću. Obećano."
     Svetlohodni ga pusti; ruka mu pade i ostade nemoćna na prsima. On sklopi oči.
     "Da li će se izvući?" upita Arijel brižno, kad vide da se Rid uspravio i malo odmakao od Ukresovog klonulog tela.
     "Pa, ne znam", promumla on. Stajao je tako da joj je zaklanjao pogled. Dodirnuo je aktivator na rukonaslonu Ukresovog unazad zavaljenog sedišta, i poluprovidni sivi "poklopac" iznad njih poče se spuštati. "Pod ovim će njegove telesne funkcije biti zaustavljene sve dok ne stignemo na Tijamat, a tamo će dobiti pravu pomoć", reče on brzo, videći da se njeno lice počinje rasturati na komade. "Do tada se njegovo stanje neće promeniti. To je najbolje što možemo učiniti." Uhvatio ju je za ruke, povukao nazad. Pred njihovim očima, stasis-jedinica se zapečatila. Očitao je displeje. "U redu je", reče. "Ne može se biti bezbedniji od ovoga." Okrenuo se, pogledao Arijel u oči. "Ti si sledeća. Na kraju ja. Spavaćemo svi, u stasisu, sve dok nas Niburu ne dobaci na Tijamat."
     Usta su joj zadrhtala; stisnula ih je. "Magično dremanje", šapnu ona. "Kad sam bila mala, tata je imao običaj da mi kaže: 'Put je tako dug, Arice... zašto ne bi nabacila jedno malo magično dremanje? Kad se probudiš, bićeš kod kuće...'" Glas je izdade.
     "Da..." reče on i zagrli je. "Bićemo kod kuće." Poljubio je njenu kosu, digao pogled, video da Niburu prilazi da nešto uzme iz kutije prve pomoći.
     "Kako je njemu?" upita Rid, pokazujući pokretom ka opruženom sedištu gde je ležao Ananke, napola skriven od njegovog pogleda.
     "On je, on je..." Niburu zaćuta, sa čudnim izrazom na licu. "Biće sve u redu s njim, ima žestoku opekotinu, ali površnu. Ja je mogu lečiti ovim što imam ovde."
     Rid je klimnuo glavom, s olakšanjem. Preostalim komadom zavoja obrisao je krv sa lica. Onda je zategao zavoj oko sopstvene glave, i još nalepio na kožu jedan komad flastera s analgetikom. Počeo je osećati svoje rane, sad kad je konačno imao vremena da misli na njih. Oko vrata je još nosio Ukresov opasač sa kesom. Sada je skinuo to sa sebe, otvorio kesu i pogledao bočicu sa vodom smrti. Opet je zatvorio kesu, a opasač pritegao sebi oko struka. Onda je bacio pogled na Anankea, ali mogao je videti samo njegovo rame, i to ne celo, i njegovo lice sklopljenih očiju i mlitavo opuštenih usta.
     Rid se okrete i povede Arijel nazad, ka njenom sedištu/ležaju. Kad se smestila, poljubi je, a ona ga zagrli oko vrata i zadrža svoja usta na njegovima još jedan dugi, slatki trenutak, i tek onda ga pusti. Njegova ruka pođe prema kontrolnoj dugmadi.
     "Je l' to kao gušenje?" šapnu ona. "Kao smrzavanje...?"
     "Niiii-je", reče on smeškajući se. "To je kao mir." Gledao je kako se sivi štit spušta preko Arijel; držala ga je za ruku do zadnjeg mogućeg trenutka. Ispustio je njenu ruku, a štit se zabravio. Kroz poluprozirnu materiju i dalje je video njeno lice; znao je da ona vidi njegovo. Gledao je podozrivo iščekivanje u njenim očima, i, zatim, kako ono nestaje. Osmehnula se, sklopila oči, i zaspala.
     Proverio je displej, onda ćutke otišao do poslednjeg sedišta, koje je čekalo njega. Seo je i sav se staložio. Nigde na svom izubijanom telu nije osećao nijedan bolan pritisak; sedište je bilo meko kao da je legao na oblake. Niburu mu priđe, i on se nađe licem u lice sa svojim pilotom, na istoj visini - a to se retko dešavalo.
     "Odavde mogu sve sam, gazda", reče Niburu, u odgovor na njegovo neizrečeno pitanje. "Teški deo je urađen."
     Rid načini grimasu. "Ne kaži to. Bogovi, nikada ne kaži to!" Ipak, on se ponovo osmehnu, slabo. Dotače Niburua po mišici. "Šta bih ja, do vragova, radio bez tebe, Niburu?"
     Ovaj se široko isceri. "The, možda bi ostao na istom mestu bar neko vreme."
     Rid se nasmeja. "To mogu da napišu iznad mog groba..." Spuštajući ruku, uključio je mehanizam, i štit, koji je dotad visio iznad njega, počeo je tonuti. "Probudi me čim stignemo na Tijamat. Treba da razgovaram sa Gundalinuom."
     Niburu je klimnuo glavom. Dimno sivilo štita već ih je, kao magla, razdvojilo. Rid je u jednom trenutku oseti paniku, onu istu koju je ranije video u Arijelinim očima. Borio se da zadrži telo pod kontrolom; za to vreme njegove oči su se grabile da ne ispuste mutnu sliku Niburuovog lica. Ali, jedno prohladno, peckavo isparenje već je punilo vazduh; udahnuo ga je, i njegovo zaziranje od tog procesa počelo je da popušta... kao i njegov vid. Osetio je mirise svežeg vetra i sunčanog blistanja i egzotičnih začina, osetio je zadovoljstvo i oslobođenost... tišinu... mir...

     Kedalion Niburu je gledao kako se Ridove oči sklapaju, i kako to lice, izbrazdano trakama krvi, postaje, u trenutku iskliznuća svesti, ponovo mlado.
     Proverio je šta piše na displejima, uverio se da stasis-polje radi kako treba. U tišini koja je odjednom zavladala čulo se svako, i najsitnije kuckanje. Okrete se onom sedištu na kome je, bez svesti, ležao Ananke. Odgurnuo je u jednu stranu nagorelu tkaninu Anankeovog svepokrivnog odela, koju je maločas bio rasekao da bi imao bolji pristup modroj opekotini koja je išla od ramena do kuka. Videći opet to prostranstvo jako opečene kože, on iskrivi lice. Onda još malo odgurnu tekstil s Anankeovih prsa, lagano, gotovo kao da ne bi hteo da vidi; ipak, bilo je potrebno da dokaže samome sebi da mu se nije pričinilo ono što je ugledao u jednom trenutku žurbe i nervoze, u malopređašnjem opštem metežu.
     Dugo je zurio u ono što je ležalo ispod, otkriveno. U glatku, blagu oblinu dojke mlade žene.
     Polako je opet pokrio Anankina prsa, da sakrije njenu tajnu, njenu bolnu ranjivost. Posle toga je, najsmirenije što je mogao, premazao melem preko njenih opekotina, pa ih pokrio zaštitnim slojem zavoja nalik na "kožu" od sintetičke materije. Duž kičme nalepio joj je čitav niz flastera s anestetikom, da poništi bol kad se Ananka probudi.
     Posle svega, otišao je napred, do pilotskog sedišta, i smestio se u njega; zavalio se unazad i zagledao u zvezde. Tek tad ga je sustigla reakcija na sve što se dogodilo, smlavila ga umorom i telesnim i duhovnim. Osetio je da mu se oči sklapaju i protiv njegove volje. Više se nije mogao ni setiti koliko je vremena prošlo od dana kad se osećao dovoljno bezbednim, i dovoljno samopouzdanim, da spava dugo. Nije više imao snage da se tome opire. Čamac je samostalno, pomoću autopilota, sinhronizovao svoju orbitu sa orbitom broda; probudiće ga kad stignu do Pradžne. Sad napokon može, nekoliko sati, da spava, ako želi... da spava...

     "Kedalione...?"
     Kedalion je otvorio oči, sav mamuran, ne znajući šta ga je probudilo. Pored njega je stajala Ananke; Kedalion se iznenađeno zagleda u nju. "Šta...?" omače mu se nehotice.
     "Izvini što te budim. Ja..." Ananka sede u kopilotsko sedište, pokretima veoma opreznim, stegnutih usana; lice mu se malo trzalo od bola. "Izvini."
     "Ne'a veze." Kedalion se u svom sedištu uspravio, rastresao, najednom sasvim budan. Bacio je pogled na displeje, zatim se zagledao napolje, u noć; imao je naviku da se povremeno uveri da sve ide po planu. Opet pogleda Ananku - isto lice, iste oči, isto telo koje već godinama gleda - pokušavajući da otkrije neku razliku u sadašnjem viđenju, ali, perverzno, želeći i da je ne otkrije. "Šta je bilo? Dobro si? Treba ti nešto?"
     "Dobro sam." Ananka odmahnu glavom, netremice ga gledajući crnoplavim, pomalo ošamućenim očima. "Jesi... ti previo moje rane?"
     Klimnuo je. "A-ha. Verovatno se sad osećaš užasno. Ali, zalečiće se fino."
     Klimnula je, sklonila pogled, ugrizla se za usnu. "Boli čak i sa ovim protiv bolova. Pa, hvala, Kedalione..."
     "Nema na čemu." Osmehnuo se, malo odmahnuo glavom.
     Pogledala ga je, a on je znao da to ona pokušava da pogodi šta je video, ako je video, ali da se ne usuđuje da ga pita.
     "Da, da", reče on, okončavajući njenu napetost. "Znam. Video sam... nije se moglo ne videti. Zašto, zašto mi nisi rekla da si žensko?" Pedesetak sitnih anomalija koje su se nakupile tokom godina padoše, najednom, svaka na svoje mesto, u njegovom umu; unazad gledane, sve su bile savršeno razumljive. Ta "njegova", "Anankeova" patološka stidljivost; gledanje u stranu pri svakom njegovom pominjanju seksa... "Zašto?"
     "Pa zato što si ti muško", reče ona, kao da je time sve objasnila. Ruke je polako, nesigurno podigla, jednu u zavojima a drugu sakrivenu teškom odećom, i pritisla ih preko grudi, kao da su joj prsa gola, kao da su joj dojke opet otkrivene samim tim što on zna za njih. "U svakom slučaju", reče ona, "ti me nikad ne bi zaposlio da si znao da sam žensko. Tačno?" U njenom glasu začula se optužba.
     "Ovvvaj... ne znam baš", reče on iskreno.
     "Niti bi mi Rid dozvolio da ostanem."
     "Možda ne bi... tada. A sad..." Slednuo je ramenima.
     Pogledala ga je, i sva kao da se ukrutila. "Je l' on saznao?"
     "Nije", reče Kedalion tiho. "Ne zna niko, sem mene. I tebe."
     Utonula je nazad na sedište; njeno telo je vidno drhtalo od napora koji je maločas uložila da se drži uspravno. "Sveti Kalavre..." prošaputala je gužvajući šakama tkaninu svoje odeće. "Zašto se ovo moralo desiti?"
     "A što si ti zapela da sve to započneš?" upita on. "Zar ti je bilo toliko odvratno da budeš žena na Ondiniju?"
     Njene oči se opet otvoriše, crne od uspomena. "Bilo je", reče, i pogleda dole, niz svoje telo. Njen glas je počeo dobijati onaj blago pevuckavi ondinijski naglasak koji u njenom govoru već godinama nije čuo, jer, tonula je dublje u uspomene. "Na Ondiniju, muškarci su sve, a žene su ništa. Žene su tamo kao životinje na stočnoj pijaci, kupuju ih i prodaju. Neke, one bogate, imaju sreće utoliko što se prema njima postupa kao prema omiljenim, maženim kućnim ljubimcima, oblače ih u fini tekstil i nakit, nauče ih i da čitaju, tako da one stiču iluziju da su ljudska bića."
     Digla je opet glavu. "Mi nismo bili bogati. Moj otac je bio nadničar. Moja majka je nekad davno bila plesačica, naučila me je nešto malo o plesanju... Ali otac je hteo pare, hteo me je prodati sveštenicima, da budem upotrebljena u ritualima, u hramu. Brat... brat je uvek pokušavao da me odvoji, da budemo nasamo, pa da me pipa i navodi da ja pipam njega. Pričao je da se to radi na ritualima, i da posle svi muškarci imaju pravo da dođu i da te upotrebe... ali prvo te sveštenici osakate, naime onesposobe te da doživiš ma kakvo zadovoljstvo, jer ženi čak nije dozvoljeno ni da doživi zadovoljstvo..." Njen se glas podizao, zatim slomio; suze su joj potekle niz lice, zamutile ga vlagom; u njima su se odsijavala svetla instrumenata, malenim svetlucavim putanjama tuđinskih boja.
     Nije gledala Niburua, nije čak videla ni noć, bila je slepa od suza gneva i izdanosti. "Smejao se mojim suzama, oborio me, govorio da sam kurva, i pokušao... da me siluje. A ja mu otmem nož i probodem ga! Onda sam pokrala njegovu odeću i pobegla. Od tog dana svuda sam se predstavljala kao dečak, da bih mogla raditi, biti ljudsko biće... Mislila sam da ću jednog dana, negde, moći da prestanem, ali nisam mogla, jer nigde nije bezbedno, ja kad god pogledam muškarca i setim se da sam žena, osetim strah..." Obrisa lice rukavom, žestoko; pobeže joj jedan mali zvuk, kao jecaj ili jauk.
     Kedalion Niburu sklopi oči. Opet ih otvori, da je pogleda. Pruži ruku ka njoj, kao ponudu utehe.
     "Nemoj", prošaputa ona. "Molim te da me ne dodiruješ, Kedalione."
     Povukao je ruku k sebi i sedeo tako, gledajući sopstvenu šaku, tokom jednog trenutka koji je izgledao beskrajan. "Kad sam bio dečak, na Samathi, ponekad smo se otiskivali sa litica, koristeći 'zmaja' - nešto nalik na krila jedrilice. Majstor može da jedri satima, koristeći uzlazne vazdušne struje, kao što čini ptica. Dolazili su i 'štulci' - visoki momci, iz drugih sela, i pokušavali, ali mi smo zmajarili bolje, jer smo bili mali. Nekima od njih se to nije dopadalo. Nije im bilo bitno to što mogu da trče brže, skaču dalje, ili da nam zagorčavaju život na tlu... nego su baš besneli kad nas vide u vazduhu."
     Pogledao je zvezde. "Jednog dana kad sam zmajario, jedan štulac je počeo da me gađa iz puške, one koja ispaljuje metalna zrna. Taj govnar mi je napravio rupe na jednom krilu. Krilo se pokidalo i ja sam pao. Užasno sam se uplašio, mislio sam da ću poginuti. Ali imao sam sreće, završilo se samo teškim padom, sa ogrebotinama, modricama i par slomljenih prstiju... Međutim neki od mojih pajtosa su to videli, pojurili tipa i ukebali ga. Onda su mu namestili mog zmaja i gurnuli ga sa litice. Kako je pao... polomio je polovinu kostiju u telu. Ostavili su ga da leži tako... Ja sam pozvao službu spasavanja. Posle tog dana, zakleo sam se da ću otići odatle, makar odmah crk'o." Odmahnuo je glavom. "Jedna od stvari koje otkriješ kad napustiš neko mesto je - koji od tvojih problema proističu iz onoga što jesi, a koji samo iz onoga gde si..." Uzdahnuo je i tek sad pogledao Ananku.
     "A što si pozv'o hitnu pomoć?" upita ona tiho.
     Spustio je pogled. "Zato što sam video lica mojih pajtosa kad su ga gurnuli preko ruba. Plašio sam se da isti izraz ne bude i na mom licu."
     Sedela je i gledala ga dugo. Onda je opet pogledala niz svoje telo, ćuteći.
     "Nema veze", reče on najposle. "Ti radi tvoj posao. Radiš dobro i ne kukaš mnogo. Ako želiš, možeš tako i odsad. Boli me ćoše šta ti radiš u tvom privatnom životu. Koliko ja shvatam, to uopšte nije moj problem."
     Polako je digla glavu. "A Rid?"
     Slegnuo je ramenima. "Šta Rid?"
     Zurila je i dalje u njega; oči su joj bile natmurene, lice stisnuto.
     "Gledaj", reče on, "mislim da te poznajem, posle ovolikog vremena. Znam da mogu imati poverenja u tebe. Da li ti to išta znači? Možeš li i ti imati toliko poverenja u mene, i nastaviti da radiš za mene i sad kad znam istinu?"
     Osmehnula se, i to je bio osmeh jednako nesiguran kao njegova malopre pružena ruka. Onda ona, polako, bolno, pruži ruku njemu.









74. VELIKA PLAVA: Silagong, muški logor broj 7
     "Eno ga."
     Gundalinu je pritisnuo lice na uski prorez prozora u vibrirajućem zidu transportera, ču te stražareve reči izgovorene negde u prednjem delu vozila. Značile su da njihova grupa stiže na odredište. Gundalinu je tokom leta gledao kroz prorez svakih nekoliko minuta, u nervoznom očekivanju; sad vide sve isto, naime, uglavnom nebo, mrljavo purpurno, nalik na tešku modricu koja ispunjava čitav prozorčić. Boja neba nije se nimalo promenila, nije se dogodilo ni svitanje ni suton, jer je planeta nazvana Velika Plava bila plimnim silama "vezana", istom stranom večito okrenuta ka svojoj zvezdi. Robijašnice zvane "Šljakare" ili "Logori šljake" nalazile su se u jedva nastanjivoj zoni sumraka, na samom rubu noćne strane.
     Sumračno življenje. Nije mu vredelo da gleda pustošni, senkama opterećeni pejzaž ispod sebe. Taj predeo kao da je bio svuda isti, kao i nebo.
     Neko ga je gurnuo, potisnuo u sedište, pokušavajući da pogleda umesto njega kroz isti prozorčić.
     Logori šljake i pepela... Za ime božje... U jednom trenutku osećanje ogromne izdanosti, koje ga je ispunjavalo još od dana kad je doznao da mu neće biti dozvoljeno čak ni da se njegov slučaj pojavi na sudu, smrvilo je njegovu sposobnost povezanog razmišljanja. Iza te odluke video je ruku Kartografa - ruku Zlatne sredine, onu koju je ugrizao kad je bio vrhovni sudija na Tijamatu. Pobrinuli su se da on bude upućen na mesto gde će biti živ sahranjen; nisu dopustili da kaznu doživotne robije izdržava u nekoj humanoj robijašnici, s minimalnim merama bezbednosti, u kojoj bi mogao nastaviti da se bori za promenu svoje situacije. Praktično su ga kidnapovali, odveden je bez upozorenja i bez objašnjenja, pola galaksije daleko, osuđen da život završi u ovim logorima. Nije znao da li je ikome od onih kojima je on nešto značio saopšteno gde je odveden; pretpostavljao je da nije.
     Dok je radio u policiji, mnogo puta je slušao o Šljakarama; tamo je vlast upućivala najgori talog ljudskog društva, one ljude koje su hegemonski delioci pravde smatrali nepopravljivim ili koje je bilo nemoguće spasti. A koliko je među takvima bilo, tokom vekova, političkih zatvorenika, ovakvih kao što je on sad? O tome nije imao pojma, ali je imao približnu predstavu koliko dugo su živeli, posle odlaska u Šljakare. Sad je bio zahvalan sudbini što je bar bio, nekad, policajac, što je uvežban za borbu golim rukama... samo uz uslov da niko ne sazna gde je tu obuku stekao. Čuo je i priče šta ovdašnji robijaši urade bivšem policajcu koji dopadne među njih.
     Taj čovek se odmakao od njega, s nekim neartikulisanim uzvikom koji je mogao značiti gađenje; Gundalinu duboko udahnu. Vide teški okovratnik namaknut na debeli vrat tog čoveka, pa diže ruku da pipne isti takav na svom vratu. To su zvali "blok". Zbog "bloka" nisi mogao da upotrebiš nijedno energetsko oružje. Kad bi Gundalinu, s tom spravom na sebi, pokušao da ispali paralizujući pištolj, ili išta slično, blok bi eksplodirao i otkinuo mu glavu. Trokraki sibilski znak su mu uzeli, i umesto toga namakli ovo. Sad se njegovi prsti uhvatiše za ivicu bloka, kao prsti nekog ko visi sa ruba provalije. Osetio je da se transporter počinje spuštati prema sletnom polju.
     Navukao je na leđa svoj ranac s opremom za preživljavanje - koji je najednom postao njegova celokupna imovina na ovom svetu - jer je čuo da im stražar naređuje da pođu napolje. Ranac nije bio mnogo težak. Kao i drugi robijaši, imao je na sebi sivo svepokrivno odelo od nekog materijala debelog i krutog poput uštavljene kože neke velike životinje, i preko toga polarni kaput zvani "parka", s kapuljačom. Hermetična vrata su pala nadole, i Gundalinu pođe s ostalima. Nije čekao da mu iko to naredi; trudio se da ostane maksimalno neupadljiv. Vetar je bio hladan, s mirisom sumpora. U oči mu poče uletati pepeo.
     Oko letilice se, po sletanju, prvo raširio kordon stražara, kružno. I sama letilica bila je teško naoružana. Na taj način postignuto je to da ma čiji pokušaj da ih pri sletanju napadne, postane instant-samoubistvo. Gundalinu vide i senovita obličja koja su stajala na dozvoljenom prostoru, izvan bezbednosne zone, u nekoliko zbijenih grupa, kao da se plaše otvorenog prostora. Iza tih ljudi video je na nebu, kao nadrealističku obojenu kulisu, ogromni luk one druge planete, daleko veće, oko koje se ova okretala. Ta druga, gasni džin, bila je stvarna Velika Plava. Svojim prisustvom na nebu dodavala je dimnoj slezovoj boji primesu ljubičastoplave. Tlo se zatrese, slabo ali primetno, ispod njegovih nogu.
     "Da li se vraća neko?" povika jedan od stražara; te su reči zvučale čudnovato ravno, bez naglasaka, kao da ih je ova pustoš gutala cele, odjednom. Ali u tihoj grupi tela s one strane obruča straže začu se šuštanje kao da neko vuče noge po tlu. Jedan čovek je pošao napred, hramljući. Vukao se kao da to čini poslednjom snagom. Lice mu je bilo izmršavelo, ali su njegove oči sijale kao da je ugledao viziju svoga boga.
     Drugi robijaši su ga pustili da prođe, a onda se i obruč stražara otvorio da ga propusti, kao da je nekakav svetac. Gundalinu vide zeleno svetlo koje je blistalo kao svetionik na "bloku" tog čoveka dok je prilazio letilici. "Odslužio svoje", progunđa robijaš pored Gundalinua. "Ima čovek sreće, jebote." Gundalinu opet dodirnu "blok" oko svog vrata, bez reči.
     Stražari su posle toga naredili novim robijašima da počnu istovarivati zalihe koje su bile potrpane u trbuh njihove letilice. To su bili sanduci i vreće, sve sa pečatima; svaki pečat saopštavao je broj radne jedinice kojoj je taj komad namenjen. Gundalinu je radio bez gunđanja, ali je, pri svakom sledećem istegnuću mišića ćutke psovao samoga sebe što nije održavao bolju kondiciju dok je mogao.
     Kad su se njegove oči privikle na slabu svetlost, počeo je primećivati nove detalje u predelu oko sebe. Prvo je zapazio potpunu beživotnost te blago zatalasane ravnice: svuda samo šljaka, pepeljastosiva, koja krcka ispod njegovih teških, na hemikalije otpornih čizama. Pogledom je tražio još nešto, i posle nekog vremena primetio da u pustinji šljake tu i tamo postoji nešto nalik na čireve ili ospe: nekakvi mali krateri čija su zborana usta bila umazana nečim crnim, katranastim. Takođe, i mnoštvo oborenih stubova - od drveta ili metala, to nije mogao razaznati, ali bili su veliki kao oboreno drveće - na međusobnim rastojanjima od po tri-četiri metra. Ležali su, procenio je, svi položeni pravcem istok-zapad; kud god je pogledao, bilo ih je, sve do horizonta.
     Nije video nikakvu građevinu, ali se nedaleko od transportera nalazila se mogila od nagomilanih kamenih ploča; verovatno znak, da bi se znalo gde je sletište.
     Kad je istovar završen, kordon stražara se počeo povlačiti ka vozilu, i pri tome je naprosto prošao kroz grupu novih robijaša; oni su, njih desetak, ostavljeni tu, među sanducima i vrećama, kao da su i sami nekakav dodatni prtljag. Poslednji od stražara koji su prolazili pored Gundalinua zastao je i pogledao ga tvrdim, znalačkim očima. "Dobru ti sreću želim, komandante", reče mu. "Trebaće ti."
     Gundalinu se sledio, zagledao se u njega, pokušavajući da to lice interpretira kao lice nekoga ko mu je poznat, nekoga ko je nekad služio pod njegovom komandom. Ali taj čovek bio je, njemu, samo stranac. Stranac daleko od doma.
     Stražar se iscerio i otišao svojim putem. Vrata na trbuhu letilice primila su ga u sebe, onda su se zatvorila i hermetički zabravila. Uz teški bubnjajući zvuk nalik na otkucaje srca, brod se digao u purpurni sumrak, a zatim se odapeo preko neba i nestao u daljinama.
     Gundalinu baci na šljaku džak koji je, iz nekog razloga, do tog trenutka još držao na leđima. Osećao je da pogledi male grupe nepoznatih ljudi oko njega zadiru u njegovo telo, bodu poput igala. Ne reče im ništa, ne pokaza ničim da je svestan njihovog prisustva, nego pogleda ka onima napolju, koji su odlazak transportera čekali sa strpljenjem gladnih mesoždera.
     Istog časa radne ekipe su pohitale napred. Svaka je bila kompaktna jedinica; njihova solidarnost bila je potrebna da se pokaže snaga i prkos, da ne bi neko drugi prigrabio njihove zalihe.
     Novi robijaši oko Gundalinua zbili su se takođe u grupu, nagonski. Stari su prišli i počeli da odvlače istovarenu robu. Svaka ekipa odnosila je ono sa svojim brojem, i najzad je tle oko novih robijaša ostalo sasvim prazno. Onda se iz svake ekipe izdvojio po jedan čovek i prišao na tu srednju "teritoriju" da razgleda pridošlice. Gundalinu je pretpostavio da su to vođi ekipa, i da će birati regrute.
     Zadržao je dah; napetost je bila fizički bol u njegovom stomaku, dok je čekao da neko "provali" istinu o njemu. Ali niko od novih robijaša ne reče ništa. Svi su bili najednom zauzeti svojom sudbinom. Shvatio je šta bi značilo biti ostavljen sam, ovde na pustoj zemlji. U sastavu neke od ovih bandi imaš bar kakvu-takvu šansu da opstaneš.
     Ti vođi koji su došli da biraju među novopristiglima bili su dronjavi i ogorčeni; neki blede kože, neki crnci, a drugi ko zna šta, ili sve između toga. Istrpeo je, kao i drugi novopristigli, da ga tako razgledaju kao da je životinja ili rob. Prvo su uzeli trojicu ili četvoricu koji su bili najkrupniji i izgledali najjači; namirisao je očajanje među preostalima.
     "Pokaži ruke." Reči su bile na trgovačkom jeziku koji je smućkan od nekoliko drugih; bio je to verovatno jedini zajednički jezik poznat većini njih.
     Digao je pogled i zavirio u još jedan tvrdi, bezosećajni par očiju. Pružio je šake; čovek pređe teškim, žuljevitim prstima preko njegovih glatkih dlanova, pa frknu i odmahnu glavom. "Ćata."
     "Umem da popravljam stvari", reče Gundalinu, takođe na trgovačkom. "U tome sam dobar."
     "Nema šta da se popravlja", reče čovek, "a nisi ni dovoljno lep." Pođe dalje.
     Neko drugi stupi na mesto tog čoveka. "Kažeš da umeš popravljati stvari?" Gundalinu klimnu glavom proučavajući tog čoveka isto kao ovaj njega. Taj "gazda" bio je približno njegove visine, mršav, koščat, ne osobito impresivna figura. Lice mu je bilo tamno, po prirodi, ali i zbog debelog sloja prljavštine; oči sive, duboko utonule. Gundalinu nije mogao pogoditi koja je rodna planeta tog drugara, ali je video jednu inteligenciju koja ga odmerava ali još ne izriče konačni sud. "Karemovac?" reče taj čovek.
     Gundalinu klimnu.
     "Teh?"
     Gundalinu, nerado, opet klimnu; osećao je da bi "gazda" odmah "prošnjufao" laž.
     "Koji zločin?"
     Iznenađen, on reče: "Izdaja."
     Čovek iskrivi lice i odmahnu glavom. "Ma, suviše si ti pametan", reče. "Ne vredi se baktati s političkima."
     Gundalinu je naglo stupio u akciju, kad se ovaj već okrenuo da ode; policijskim zahvatom izbacio ga je iz ravnoteže. Čovek pade ravno na leđa; nije uopšte očekivao tako nešto. Gundalinu stade nad njega i pogleda ga. "A umem i da se brinem o sebi", reče.
     Čovek polako ustade. Izraz njegovog lica bio je mešavina gađenja prema samome sebi i nehotičnog zadovoljstva. "U redu", reče on i slegnu ramenima. "Ja sam Pirat. Dođi, Izdajo." Okrete se i pođe.
     "Al' on je dur-pan!"
     Pirat se munjevito okrete. Te reči je viknuo robijaš koji je, još neuzet, stajao pored Gundalinua. Pogled Piratov bio je kao oštrica brijača. "Je l' to tačno, Izdajo?" upita ga tiho. "Pandur si, je l' tako?"
     "Stražar ga zvao 'komandante'. Rek'o mu je 'Dobra sreća, a i trebaće ti'..."
     "A tako?" Onaj vođa koji je maločas odbacio Gundalinua, pođe opet ka njemu. Perifernim delovima svog vidnog polja Gundalinu je primetio da se glave okreću, video je naglo talasanje tela koja polaze, neizbežno, ka njemu, kao da je najednom postao magnetičan. Sledećeg trena taj krupni ga je gurnuo: bio je to silovit udarac usred prsa. Gundalinu se zateturao i uleteo pravo u ruke pet-šest drugih robijaša, koji su mu prilazili s leđa. Pokušali su da ga uhvate, ali se otrgao nekako od njih, udarajući ih nogama i laktovima.
     Zastao je u sredini malog otvorenog prostora koji je, najednom, bio sve što mu je preostalo. Zid robijaša zatvorio se svuda okolo. "Ja sam sibil!" reče, čujući lomljenje svog glasa. "Dalje od mene!" Podigao je ruku do grla da ogoli utetovirani znak sa tri radijalna kraka od kojih se svaki završava sa po jednim trnom nalevo i jednim nadesno; znak koji znači biološka opasnost svakome ko ga zna. Taj pokret nije uspeo, jer su prsti naišli na hladni metal "bloka"; on se doseti da će zbog toga znak biti nemoguće pokazati.
     "Gde ti dokaz?" doviknu neko.
     "Nema dokaz. Laže."
     "Dođi malo bliže, pa ću da dokažem na tebi!" povika Gundalinu.
     "A, oš' me ugrizeš, plavi?" Neko drugi se nasmeja. "Mož' me gricneš malo za kurac, pederu karemovski."
     "Ja nikad nisam poverov'o u ono njihovo nje-sra da je 'smrt ubiti sibila'..."
     Gundalinu je čuo sve jača podrugljiva dobacivanja, pretnje i psovke na desetak jezika - gladne zvuke rulje koja je željna zabave, opuštanja, žrtve. Okrenuo se, u ravnoteži na prednjim delovima stopala, dok se klopka od ljudskog mesa sklapala oko njega.
     Prvo su u napad kretali po jedan i po dvojica, i on ih je odbijao, vraćao ih je rulji osakaćene ili ih je ostavljao opružene po polju šljake. Neko vreme njegov um gotovo da nije ni registrovao udarce koji su padali na njegovo telo; iako se odavno nije borio, čak ni na vežbama, adrenalinski napliv straha izoštrio je njegove reflekse i umrtvio njegov bol.
     Onda su počeli da ga napadaju po dvojica i po trojica, ili po trojica i četvorica odjednom, da ga hvataju za ruke, sapliću, da se bacaju preko njega. Pritisnuše ga o zemlju. Nečije šake bile su na njegovom vratu, potezale su blok tako da mu se zabijao u grlo; neko je hteo davljenjem da ga dovede do kapitulacije. Izvio je glavu i upotrebio jedino preostalo oružje. Ujeo je tog čoveka za ruku. Tip je dreknuo; pritisak na Gundalinuovom vratu popustio je, ali se već kroz koji trenutak se vratio dvostruko jači, tako da se Gundalinuu ispred očiju zakovitla čitav univerzum zvezda.
     Onda, jednako brzo, taj strašni pritisak nestade, kao i teret sa prsa. Gundalinu podiže glavu; vidom koji se vraćao sagleda robijaša koji ga je maločas davio. Taj je sad ležao opružen po zemlji, trzajući se, očiju prevrnutih, kao da ima neki epileptični ili sličan napad. Onda su se te zaluđene oči sklopile, a telo pored njega ostalo nepomično.
     Gundalinu se pridigao na lakat, grabeći vazduh. Svaki dah spuštao se kao kiselina niz njegovo upropašćeno grlo. Čuo je stišavanje vike i smeha, plimu gunđanja, i ljutitih pitanja. Šta je bilo? Šta mu je uradio?
     "Sibil sam." Te reči ispljunuo je zajedno sa ukusom neznančeve krvi. "Upozorio sam."
     Tokom dugog trenutka vladala je maltene tišina. Nekako se pridigao na noge, stajao njišući se. Vide da na rubu gomile stoji Pirat i da odmahuje glavom i da usnama oblikuje reči: Previše nevolja. Niko se oko njega ne pomače.
     Zemljište se naglo zatresde; Gundalinu izgubi ravnotežu i pade. Sledećeg trenutka unutrašnji zid jurnu na njega i poklopi ga, kao jedna kreatura sa desetak glava, pedesetak ruku i nogu, stotinu šaka, kolena, stopala i pesnica. Nabili su mu pepeo u usta, pa ih još i vezali trakom nekakvog platna; vezali su mu ruke i noge. Uspravljali su ga, tukli, ritali, vukli po tlu; dodavali su ga iz ruke u ruku. Bio je živ sahranjen u masi tela. Najzad su ga sručili na crni rub jednog od onih kratera koje je video još pri iskrcavanju. Tek što je shvatio gde je, zarili su ga naglavačke u krater. Crna, smrdljiva sluz pokrila ga je preko glave, napunila mu oči, nozdrve, uši. Zadržao je dah, moleći se svim bogovima svojih predaka i svih osam svetova; ali osećao je da samo tone sve dublje, a da ga robijaši ne izvlače, niti mu daju da diše, niti odustaju, već čine samo jedno - puštaju ga da umre...

     "...'Ajde, 'ajde, smrade, vrati se, vrati se, gade..."
     Gundalinu oseti da kroz njega prolazi drhtaj. Uvideo je, kao u nekom perverznom snu, da još egzistira, negde u masi okrvavljenog, bespomoćnog mesa, u koju se, posle napada rulje, njegovo telo pretvorilo. Ništa nije mogao videti, mrak ispred njega bio je i sad gust kao u onoj ogavnoj bari za davljenje koja je bila poslednje čega se sećao; ipak, čuo je da mu neko nešto govori, neki neodređeno poznati glas koji ritmično recituje, ili tačnije pevucka, nešto što je puno uvreda. Rimovani napevi su se nastavljali, kao da pevač veruje da na taj način može vraćati duše s One Strane. Gundalinu je zaječao, i tada shvatio da može dati glasa od sebe, da mu nisu više vezana usta niti - podiže uzdrhtale šake ka licu - ruke.
     "Eeeeeeej." Dve šake su se sklopile preko njegovih, trenutak pre nego što bi mogao dodirnuti oči. Gundalinu se poče opirati, psujući i trzajući se, ali taj čovek je preovladao, potisnuo je njegove ruke nazad i dole. Ostale su bez snage. "Dobro je sada", reče taj glas. "Bezbedno. Niko ti neće ništa..."
     Gundalinu se opustio. Ostao je da leži miran kao smrt, kad su ga te šake pustile. Osetio je da one kreću nekud; prvo su počele da prepipavaju celu dužinu njegovih ruku, izazivajući svakim dodirom bol; zatim su pošle niz telo, pa niz noge. Nije više mario da li je to neki oblik mučenja ili napastvovanja, ili čak nekakav primitivni medicinski pregled; zanimala ga je samo jedna činjenica, naime, da vidi samo crno. "Oči", prošaputao je najzad, kad je našao dovoljno hrabrosti da progovori.
     Šake su reagovale na njegovu reč; naglo su se prebacile na njegovu glavu. Prsti su mu pipali čelo i obraze, prsti kao ptičja krila. Najednom se pojavila svetlost, mutna i siva; sledećeg trena, veća količina svetlosti, narandžaste; zatim bela svetlost, koja je donela silan bol. Kriknuo je i digao ruke, i ovog puta niko ga nije u tome sprečio; pokrio je oči, i posle toga počeo propuštati svetlost unutra malo-pomalo, milimetar po milimetar. Bol je rastao s jačanjem svetlosti, pa ipak, on prisili sebe da ih još više otvori, pune suza, da bi video ko ga sad drži.
     Lice Pirata doplivalo je pred njega, izoštrilo se postepeno. Prepoznajući to lice uvideo je da je i glas poznao, od početka, nekim nasumičnim fragmentom svoje svesti. Obrisao je oči, ali psujući, jer su sve nove i nove suze obilato navirale, i slivale se niz lice.
     "Neka teku", reče Pirat. "Ispiraju ta govna iz tvojih očiju. Oči će ti ozdraviti za dva-tri dana, ako ne krene infekcija."
     Gundalinu je pustio da mu ruke opet padnu. Pokrenuo je glavu; to je bila jedina voljna kretnja za koju je još imao snage. Sagledao je svoje telo. Video je da leži na nekom uskom tvrdom ležaju, bez odeće ali pokriven jednim grubim ćebetom, sav umazan katranom, sav u modricama i posekotinama. Čitavo njegovo telo bilo je jedan neprekidni pulsirajući bol; bio je zadovoljan što ne može da vidi šta su mu sve uradili.
     "Jebote, imaš ti sreće", reče Pirat. Gundalinu humnu u znak neverice. "Izgledaš k'o podgrejana smrt, al' nemaš nijednu slomljenu kost, i ništa što ne bi zaraslo. Bili su blagi prema tebi, ako se ima u vidu šta si. Možda ih je onaj krvni virus ipak dovoljno uplašio... što ne znači da nisu imali nameru da te ubiju..."
     "Ti si me spas'o?" upita Gundalinu. Za svaku reč bio mu je potreban napor kao za celu rečenicu.
     "Ne ja, Izdajo." Pirat je odmahnuo glavom, a usta su mu se izvila u sarkastični osmeh. "Rek'o sam ti da ne vrediš truda. Spas'o te ovaj." Pokretom pokaza preko svog ramena.
     Gundalinu je žmirako da bi jasnije video. Prisilio je svoje oči da se usmere na drugi ljudski oblik, u senkama iza Pirata. Uvide da se svi zajedno nalaze u nekakvom skloništu; zidovi su reflektovali vatreni sjaj male zračne grejalice koja se nalazila negde sa Gundalinuove druge strane. Taj drugi čovek je stupio napred; njegovo masivno, ogromno telo nadnelo se nad Pirata, tako da je gotovo popunilo čitavo Gundalinuovo vidno polje. "Ovo je Plavoubica. Ubica pandura. On te spas'o."
     Gundalinu je zurio u tog tipa. Lice sa crnom bradurinom se osmehnulo, otkrivajući žute zube. Oči su mu bile kao dva sitna, ugljenocrna dugmeta, skoro izgubljena u uskom prostoru između odvratno prljavih čupa kosurine i brade. Izraz lica tog čoveka bio je sasvim nedostupan Gundalinuovom pogledu. "Zašto?" prošaputa Gundalinu.
     Grleno mrmljanje iziđe između usana sakrivenih bradom.
     Gundalinu je zatvorio oči. Nije uspeo razumeti nijednu reč, nije čak znao ni na kom jeziku je to bilo.
     "Zato što si sibil", reče Pirat.
     Gundalinu oseti nagli probod zahvalnosti, zaoštren brutalnom uspomenom o mržnji one horde robijaša. "Recu mu da ja..."
     "Razume on tebe", reče Pirat, prekidajući ga usred reči. "Njega je teško razumeti, zato što ima samo pola jezika. Ali to ne znači da je glup. Nemoj načiniti tu grešku."
     Gundalinu otvori oči, pogleda Pirata, pa Plavoubicu. "Naučio sam ja... da ne činim tu grešku... odavno." Osmehnuo se obazrivo, umorno.
     Plavoubica promumla nešto. Svoje "reči" propratio je neprijatnim smehom.
     "To te čini neobičnim, za tehnokratu", reče Pirat. "I za pandura. Odmah sam znao da imaš neke slepe mrlje koje nisu samo u očima... Ali on ne želi tvoju zahvalnost. Želi da odgovoriš na jedno pitanje."
     Gundalinu opet pogleda u Plavoubičino neprotumačivo zurenje; ni ovog puta ne uspe ništa da pročita u njemu. Ali taj drugar se pruži napred i uhvati njegovo lice, šaketinom velikom gotovo koliko Gundalinuova glava. Ovo je iz Gundalinua izvuklo jedan nehotični jauk. Plavoubica je sad držao njegovo lice tako da je bilo nepokretno; poče izgovarati još nerazumljivih reči.
     "Hoće da zna o svojoj porodici", reče Pirat, ravnim glasom. "Iza sebe je ostavio svoje dve venčane žene i jedanaestoro dece, u gradu Rišonu, na dnevnoj strani planete, kad su ga poslali ovamo. Hoće da zna šta je posle bilo s njegovom porodicom. Hoće da sazna sad odmah."
     Gundalinu sklopi oči, ne znajući gde bi mogao sada naći snagu da počne transfer, ali dobro znajući da je mora nekako naći. Samo ako bi mogao početi, neumoljiva energija sibilske mreže pronela bi ga do kraja. "Daj mi imena... Input..." prošaputao je, primoravajući um da se fokusira na odgovor. Osetio je početak strmog, vrtoglavog pada; dno njegove svesti se provalilo, i on pade dole, u mrak, zahvalno...
     Kraj analize.
     Odjek tih reči, koje završavaju transfer, još mu je odzvanjao u glavi. Znao je da ih je morao izgovoriti on sam. Vratio se u svoje telo puno bola, u svoju nepobežnu egzistenciju... ali uz saznanje da ne pamti, nimalo, gde ga je transfer maločas poslao. Zapitao se nije li samo bio u nesvesti; nije li omanuo, propustio da odgovori.
     Okrenuo je glavu ka Plavoubici i Piratu, pogledao gore ka njima, kroz oči koje su ga silno pekle, oči pune suza.
     Plavoubica je nagnuo glavu na jednu stranu, brundajući nešto. Posegnuo je rukom napred, i Gundalinu sa sav skupi, ali Plavoubica mu samo položi ruku na čelo, iznenađujuće blago. Onda povuče ruku sebi i ustade; pognuto prođe kroz teskobnu unutrašnjost njihove kolibe, pa kroz dronjavu zavesu koja je služila umesto vrata, i nestade u sumraku.
     Gundalinu pogleda Pirata, očima postavljajući pitanje; u sebi najednom pomišljajući da je možda ostavljen u životu samo privremeno, samo da bi odgovorio na ovo jedno pitanje.
     Pirat posegnu negde iza njega i izvuče neku stvar; veliku čašu punu neke tamne tečnosti. "Njegova porodica je dobro", reče. "A i ti si dobar, Izdajo." Sam je popio malo iz čaše - gest da se doprinese poverenju - a onda mu je pružio. Gundalinu se pridiže i pogura leđima uza zid od sanduka, koji je bio iza njega. Uze čašu oberučke; Pirat mu pomože da je dovede do usta. Popio je malo, osetio gorak, jak ukus neprepoznatljivih začina i naknadno žarenje kao od alkohola. Popi još malo, oprezno. Piće ga poče grejati iznutra.
     "Pa, sad si valjda član radne grupe šest", reče Pirat. "Plavoubica će početi da priča šta si postigao za njega. A njega svi poštuju. Štaviše, ti si se dobro tuk'o. Oni će to pamtiti. Ovde gledaj da radiš ljudski, pa će se i oni prema tebi ponašati ljudski. Na kol'ko si osuđen?"
     "Na doživotno..." šapnu Gundalinu. "To će značiti verovatno još nedelju-dve, ne više." Skloni pogled.
     "Mi ćemo ti čuvati leđa", reče Pirat. "To ide uz članstvo. Mnogo nas, ovde, ima hitna pitanja, ove ili one vrste... Ako nisi mnogo 'fini' kad treba odgovarati na svašta i koješta, ljudi će to jedni drugima prenositi. Vremenom će zaboraviti da si ma šta drugo osim sibil."
     Gundalinu ga pogleda, diže čašu i poče piti, da ne bi morao ništa da kaže. "Odakle nabavljate ovako nešto?" upita najzad. Otklonom glave pokazao je ka toj tečnosti prodornog ukusa, koja je u njemu već itekako delovala.
     "Postoje stanice na obodu ove teritorije." Pirat je nasuo i sebi jednu čašu, beskrajno pažljivo, i počeo piti. "Kad postignemo dobru žetvu, otputujemo do najbliže stanice i trampimo našu robu za ponešto od tih luksuznih stvari..." Nasmejao se, pokretom pokazao gole zidove kolibe u kojoj su sedeli, sklepane od svakojakih materijala.
     "Žetva?" reče Gundalinu. Pitao se koja bi živa bića mogla postojati u pustoši koju je video.
     "Pamtiš onaj krater kome su pokušali da te predaju kao hranu?"
     Gundalinuovo lice se skameni. Podiže šaku do obraza. Lice mu je i sad bilo prekriveno debelom korom prljavštine nalik na katran; šaka se odvoji od lica sva crna i lepljiva.
     "Ne diraj to. Ne može se skinuti u potpunosti, a da se ne oguli i koža. Ali samo od sebe će polako da spadne", reče Pirat. Gundalinu je klimnuo glavom, a šaku je stegnuo u pesnicu. "Naš posao ovde je da pronalazimo te kratere, koji povremeno izlaze iz dubine tla, i da čekamo da se katran razmnožava, da počne da puzi preko rubova, i na tim mestima da se kristališe. Beremo te kristale - to je žetva koju trgovci hoće."
     "Šta, to je živo?" reče Gundalinu, kao da ne veruje.
     Pirat slegnu ramenima. "Poluživo. Kristalna forma života; otprilike najprimitivnije živo biće koje se zamisliti može."
     "I šta rade s tim?"
     "Ko zna?" Pirat okrete glavu na drugu stranu i pljunu. "Šta me briga. Ja samo ostajem živ, ništa drugo ne radim; i, čekam zeleno svetlo." Dotače "blok" na svom vratu. Gundalinuu pade na um oslobođeni robijaš koga je video kad je silazio iz transportera. Pirat pogleda u njega, i Gundalinu oseti da su Piratove oči samo dotakle njegov "blok", pogledom koji se istog trena odbio u stranu, kao rikošet; jer na Gundalinuovom "bloku" nikada se neće upaliti zeleno svetlo.
     "Šta je bilo s onim koga sam inficirao?" upita Gundalinu.
     Pirat dokrajči svoje piće. "Neko uz'o kamen i razbio mu glavu. Šta će nam ludak ovde."
     Gundalinu je pažljivo spustio praznu čašu na pod od šljake. Ali u trenutku kad je čašom dodirivao tle, ono kao da se zatrese; on trže ruku k sebi.
     "To ima stalno", reče Pirat. "Zemlja se trese."
     "To su plimni naponi", progunđa Gundalinu, bacajući pogled ka tavanici kao da kroz nju može videti gasnog džina oko koga se ova planeta okreće. Taj veći svet, vidljiv kao ogromni ljubičasti luk preko celog neba, držao je u zarobljeništvu "Veliku", a uistinu manju od dve Plave, i to tako da je jedna hemisfera bila večito okrenuta ka stvarnoj Velikoj, a druga na suprotnu stranu. Gravitaciona naprezanja izazvana blagim pomeranjima orbita ta dva sveta dovodila su do toga da je zona sumraka drhtala kao uznemireni želatin: čvrsta masa, ali prisiljena da se ponaša kao tečnost.
     "Nešto valjda jeste." Pirat slegnu ramenima.
     "Imate li ovde i pravih zemljotresa?"
     Pirat se nasmeja. "Vid'o si one grede opružene po zemlji, kad si dolazio?"
     "A-ha."
     "Tamo su zato što se zemlja trese tol'ko jako da se ponekad otvore i procepi u koje mi možemo upasti. Obično su to pukotine protegnute pravcem sever-jug. Mi grede polažemo po pravcu istok-zapad, kao mostove, i nadamo se da se uhvatimo za njih ako nam se zemlja rascepi ispod nogu."
     Gundalinu odmahnu glavom, ali od toga mu se zavrte u glavi. Oseti da njegovo telo počinje kliziti nadole, niz taj zid. Trudio se da ostane u sedećem položaju, ali nije uspevao.
     "Odmori se", reče Pirat. "Ovde mož' ostaneš sve dok ne ojačaš dovoljno za posao. Nije neka kuća, al' je bolje nego ništa. Pokrenuću skupljanje priloga; ljudi će dati materijal za tvoju kolibu, a pomoći će ti i da je sagradiš, kad budeš na nogama."
     Gundalinu klimnu. Grlo mu je radilo, ali nije uspevao ništa da kaže. Samo se još više spustio. opet ravno.
     Pirat mu navuče pocepano ćebe sve do ramena, zaklanjajući to izubijano telo od pogleda. "Ispavaj se, Izdajo. Sve uvek izgleda bolje posle spavanja." Isceri se kao vuk. "Sem jedne stvari, naime - uvek se probudiš ovde."









75. TIJAMAT: Karbankl
     Geja Džeruša Pala-Tion stajala je na palubi lađe koja je nekada pripadala njenom mužu. Pokušavala se prilagoditi ljuljanju te palube - pojavi na koju je sad bila nenaviknuta, a nekada, davno, dobro naviknuta. Okolo su bili svi plovni objekti koje je njena plantaža, koja je takođe nekada pripadala njenom mužu, mogla dati. Mnoštvo drugih brodova, i zimačkih i letnjih, njihalo se na sivoj okeanskoj površini pod tmurnim sivim nebom. Pokrili su vodu dokle god je Džeruša mogla pogledom dosegnuti; opkolili su Karbankl. Došao je tijamatski narod, na zahtev svoje kraljice, da gleda čudo merskog okupljanja... i time ujedno da omete tuđinske napade na mere.
     Jer, ovde su bili i meri. Od njihovog neumornog kretanja more je ključalo. Izgledali su kao nestrpljiva gomila okupljena ispred kapije - ali radi čega okupljena, to Džeruša nije mogla zamisliti, niti je iko drugi, ovde prisutan, mogao. Osećala je brujanje merskih pesama u vodi svuda oko sebe. Prenosilo se kroz daske i grede broda, i u njena stopala, dok je ovako stajala na palubi.
     Zapitala se kako bi Miroe Ran-Ahase Ngenet ovo protumačio; da li bi imao neko objašnjenje koje njoj izmiče. On joj je bio u mislima neprestano, od dana kad je opet okrenula leđa Hegemoniji, koja je toliko sklona izdaji, i postala još jednom prava Tijamatkinja. Uspomena na Ngeneta bila je s njom sada, ovde - u svakom dahu morskog vazduha, u kretanju palube ispod njenih nogu, u tijamatskim glasovima koji su oko nje razgovarali i dovikivali se.
     Tokom čitavog razdoblja njenog službovanja pod Gundalinuom, u svojstvu glavne inspektorke, jedva da je ikad dozvoljavala sebi da razmišlja o Ngenetu; utapala se u pojedinosti svog posla, do te mere da je bila večito zauzeta. Tada je tako duboko osećala Ngenetovo odsustvo iz života da je uspomena na njegovu prisutnost bila neizdrživa. Zato se debelim zidom rada ograđivala od tugovanja, uvide ona sada; zaklanjala je svoje lične potrebe barijerom službenih dužnosti, kao što je činila zapravo celog svog života do susreta sa Ngenetom.
     Biti danas ovde, usred ovog čudnog mora, značilo je doživeti jednu vrstu katarze, dati svojim emocijama spoljašnju žižnu tačku i cilj koji ima smisla. Trebalo je da Miroe bude danas ovde, razmišljala je. I s tom mišlju znala je da on i jeste prisutan, jer je ona postala čuvar svega u šta je Miroe verovao, ne samo po zakonima o nasleđivanju nego i u duši.
     Pogledala je dole, preko ograde katamarana, proveravajući gde je Svilena, koja je tokom dana lutala sve dalje od broda, povremeno nestajala, ali se uvek i vraćala na isto mesto u vodi upravo onda kad se Džeruša počinjala brinuti. Vide Svilenu, koja je izduvala kapljice i bučno kinula u senci lađe, tačno ispod Džeruše, a onda, pred njenim očima, još jednom zaronila. Na Džerušu je delovalo ospokojavajuće kad je mladu merkinju mogla da vidi neposredno, telesno prisutnu, bez obzira što je brodskim instrumentima u svakom trenutku mogla da je locira, zahvaljujući sonarnom privesku koji je Svilena nosila na sebi.
     Džeruša je imala snove - noćne more - o lovu na mere, svake noći zaredom, već nedeljama, iako je je poslala osoblje i brodiće plantaže da prate tu mersku koloniju po moru, i da uvek budu u blizini, onog istog dana kad je saznala za mersku migraciju ka severu. Učinila je, dakle, jedino što je umela učiniti da bi svoje usvojeno dete zaklonila od Vanuovih lovaca. Do ovog trenutka ta zaštita bila je uspešna.
     Ali sad su se meri okupili ispred Karbankla, baš kao što je Gundalinu predvideo. Džeruša nije imala na osnovu čega da oceni koliko dugo bi oni mogli tu ostati, i koliko dugo će Luna dobijati ovako jaku podršku svog naroda. Inostrane pretnje i restrikcije samo su probudile u tijamatskom narodu još veću tvrdoglavost; ali, uskoro će doći onaj pravi pritisak, koji se sastoji u tome što narod mora pre ili posle da se okrene svome radu i svom svakidašnjem životu.
     Komunikaciona "buba" u njenom uvu ožive, i jedan glas reče: "Komandante, Dobroluka ovde. Samo da znaš - komandant Vainu je krenuo ka tebi, lebdilicom."
     "Hvala, Dobroluko", reče ona tiho. Malo se nasmeja, i protiv svoje volje. Pogrešan izgovor Vanuovog imena, koji je među Tijamatovcima nekada bio čest, postao je i jedini, otkad je Vanu proglasio vanredno stanje. Videći da je jedna od njenih mornarki gleda začuđeno, ona slegnu ramenima. "Pripremaj se da odbijemo uskoke", reče ona.
     "Komandante?" Izraz na licu te žene sad je pokazivao još veće nerazumevanje.
     "Šala." Džeruša pogleda preko mora. Desno od njihove brodice, more se komešalo od mera; onda su svi bućnuli pod površinu, jer je lebdilica pojurila iznad njihovih glava, tik iznad talasa, stremeći pravo ka Džerušinom brodiću.
     Stajala je i dalje na istom mestu, naslonjena na ogradu. Osećala je finu izmaglicu, sačinjenu delimično od oblaka a delimično od mora, koja joj je prianjala uz lice dok je čekala Vanuov dolazak. Lebdilica je tačno usporila i postavila se tako natprirodno precizno da su se vrata našla neposredno uz Džerušu. Maleni aparat u njenom uvu ožive još jednom, ali sad na policijskoj frekvenciji. "Imam li dozvolu da se ukrcam u tvoj brod, komandante Pala-Tion?"
     "Imaš", reče ona. Osmehnula se ironično, znajući da to neće promaći pogledima posmatrača iza ogledalisane vetrobranske ploče koja se nadnela nad nju kao oko neke grabljivice.
     Vrata su se podigla i Vanu je izišao, ali nespretno, zato što se paluba, za razliku od lebdilice, stalno njihala. Pozdravio ju je salutiranjem, do sitnica korektan, kao i uvek. Lebdilica je zaštitnički ostala pokraj njega. "Komandante Pala-Tion." U njegovom glasu je čula koliko mu smeta to što sad mora da joj se obraća po činu koji je jednak njegovome, iako je u njegovim mislima ona samo vođa lokalnih uličnih policajaca.
     "Šta mogu učiniti za tebe, komandante Vanu?" upita Džeruša, ne uzvraćajući salutiranjem; odbila je da učestvuje u toj glumljenoj tehovskoj "pravilnosti" ponašanja.
     Namrštio se. "Za početak, da mi kažeš šta radiš ovde, usred ovog nezakonitog okupljanja."
     Uzvila je obrve. "Za početak, ovo nije nezakonito okupljanje. Tvoje restrikcije izričito se odnose samo na okupljanje više od deset ljudi na ma kojoj tački u gradu. U njima se ne pominju brodovi na otvorenom moru. A što se mog prisustva tiče, tu sam profesionalno, da čuvam red, ali i privatno, jer želim, kao i svi ostali građani, da gledam čudesna dela Dame Thalase."
     "Ti u ta glupetanja ne veruješ", reče on ravno.
     Zagledala se netremice u njega. "U šta ja verujem ili ne verujem, tebe se ne tiče."
     Njegovo mrštenje se produbilo; videla je da pokušava da nađe neki trag ironije u njenom glasu ili nagoveštaj u očima. Ali nije mu pokazala ništa. "Ti i kraljica već odavno potkopavate moje strpljenje, ovakvim ometanjem", reče on. Oči su mu postajale hladne. "Dok mi ovo govorimo, policijska racija je već počela. Naredio sam mojima da uhapse svakoga ko odbije da se udalji i ostane bar pet kilometara daleko od grada. Takvima će policija i potapati brodove. To uključuje i tebe, Pala-Tion, ako ostaneš ovde."
     "Doći će još naroda, da zameni uhapšene", reče ona.
     Njegova usta su se uvijala. "U tom slučaju nastavićemo da hapsimo. Ne možete vi dugo da se održite na taj način. Ovaj bedni svetić nema dovoljno populacije." Zastao je, pošto se njen izraz lica nije menjao. "A i ono malo stanovništva što ima, veoma je centralizovano", reče on sporo. "Ove tehnofobne neznalice pojma nemaju u kakav strateški položaj ih to dovodi. Ali nema potrebe da ti govorim šta sve možemo da vam uradimo ako nam napravite ma kakve stvarne probleme. Do ovog trenutka bio sam popustljiv. Znaš da je tako..."
     "Komandante Vanu!" Glas pilota lebdilice začuo se i iz njenog kom-aparata; po načinu kako se Vanu trgnuo, zaključila je da je i on to čuo u istom trenu. "U Karbanklu nestalo struje."
     "Šta?" reče Vanu.
     "Svi sistemi u gradu su 'pali', gospodine. Kao da je neko okrenuo glavni prekidač. Nema svetla, nema nikakve energije."
     Vanu je opsovao i pogledao prema gradu; njegovo lice najednom je bilo golo. Geja Džeruša još nikad nije na tom licu videla emocije spontane poput ovih, sada vidljivih: ovakvu nevericu i ovakav strah. Taj strah ju je uplašio više nego ikakva pretnja. On prozbori, u svoj mikrofon: "Vodi me u grad." Okrete se kao da je zaboravio njeno postojanje i pope se u svoje antigravitacijsko vozilo.
     Pred Džerušinim očima letilica se vinula u nebo, izvela oštar zaokret, i othujala prema Karbanklu. Grad je, njoj, izgledao nepromenjen, s te daljine, u punoj svetlosti dana. Ali to je i bila glavna osobina Karbankla - dobro je čuvao svoje tajne. Zapitala se šta će biti kad padne noć... i da li je možda Luna, na neki način, ovo izazvala. Pouzdano je znala šta Vanu sada misli. Ona steže šakama ogradu palube: jednako joj je u glavi bio onaj izraz u njegovim očima.
     Uputila je naređenje svojim pandurima, i to onima koji su bili na moru s narodom, da se vrate u grad. Zatim je pokušala, preko te iste opreme za komunikaciju, da pozove i centralu tijamatskih pandura, u gradu; ali kao odgovor dobila je samo statički šum. Koža joj se od toga naježila, kao da je taj zvuk prodro u samu strukturu njenog tela.
     Pogleda opet vodu ispod ograde, hoteći da nađe Svilenu. Meri su se bili udaljili od letilice, a sad su se neki vraćali da popune taj deo nemirne sive površine; ali ukupan broj mera na pučini kao da se naglo smanjio, kao da ih za koji trenutak uopšte neće biti. "Etvotere", reče ona, bacajući pogled u kabinu brodice. "Očitaj mi položaj Svilene, molim te." Čekala je, i prstima iskucavala tihi ritam po ogradi; vreme se oteglo, odgovor nije stizao. "Etvotere...?" reče ona oštrije.
     "Žao mi je, komandante", reče Etvoter najzad. "Ne dobijam signal od nje, nestao je."

     Komandanta hegemonijske policije, N. R. Vanua, dočekala je na kapiji palate letnje kraljice nova pratnja: dva gradska pandura, sa fenjerima. Osmotrili su, s uzdržanim izrazima lica, njega i njegovu dotadašnju pratnju, i samo rekli: "Pođi s nama, gospodine." Onda su ga poveli kroz teška vrata, u dvor. Osetio je njihovo neprijateljstvo kao talas vreline, čim su mu okrenuli leđa.
     Koračao je za njima kroz hodnike, usput zapažajući samo po koji delić primitivnih mazarija kojima su zidovi bili nagrđeni. Mnogo jači utisak na njega ostavljala je potpuna tama kojom je bio okružen. Nikada do ovog trenutka nije mu palo na um kakav je ogroman, mračan grob ovaj grad, bez veštačke svetlosti i bez drugih uslova potrebnih za život, a dosad dobijanih od staroimperijalne tehnologije. Zidine protiv oluje otvorile su se na krajevima svih poprečnih uličica, kao u nekom čudnom, davno programiranom obredu. Zahvaljujući tome, ledeni spoljašnji vazduh nagrnuo je u grad; Karbankl, bez sistema za održavanje života, nije postao nemoguć za život - nego samo veoma nepogodan. Kao da je neko to tako planirao.
     Stigli su do Dvorane vetra. Ovde je bilo svetlije, zato što su na krovu postojali providni delovi kroz koje je dopirala sumorna srebrna svetlost dana; međutim krov je, primeti on sa izvesnim iznenađenjem, ostao zatvoren. Pamtio je da su mu pričali da je u starim vremenima baš krov iznad ove dvorane jedini bio stalno otvoren, tako da su vetrovi u sadejstvu sa pokretnim pločama ispod i iznad ovog uskog mosta činili da prelaženje preko vertikalnog, otvorenog servisnog tunela Karbankla ne bude samo opako za nerve, kao sad, nego i vazdušna proba sposobnosti da opstaneš.
     Prema toj priči, ova Letnja Kraljica udesila je da se krov zatvori; jer ona, navodno, kontroliše tajnu samoodržavajuću gradsku mašineriju, na neki način koji, po svemu sudeći, nikom drugom nije poznat... Ovoga puta, po prvi put, Vanu je prelaženje preko mosta jedva i primetio; jer prešao ga je gledajući gore, u providne delove zatvorenog krova, i pitajući se.
     Popeli su se širokim stepeništem koje se nalazilo s druge strane Dvorane vetra, i ušli u dvoranu koja se i sad nazivala prestonom, iako je njen nekada elegantni dekor zatrpan grubim proizvodima tijamatskog zanatstva i narodne radinosti, do te mere da je dvorana sad izgledala, bar Vanuu, kao seoska pijaca. Uvek se potajno čudio zašto ovde nisu pustili i žive životinje koje bi mogle da se šetkaju između gostiju.
     Danas je, u nepredviđenoj pomrčini, imao utisak da zalazi u neku pećinu. Nikada ranije nije mu palo na um da prestona dvorana nema baš nikakav prirodni izvor svetlosti. Kraljica ga je čekala, sedeći na kristalnom tronu koji je jedini preostao iz doba Snežne Kraljice. Vanu se u ranijim prilikama više puta zapitao zašto ova sadašnja nije izbacila i taj presto i zamenila ga nekom ovdašnjom grubo izdeljanom stolicom. Možda je čak i ona osetila strahopoštovanje pred složenim krivinama tog izvrsnog umetničkog dela. Činilo se, maltene, kao da ljudska bića nisu mogla napraviti takav presto; kao da je nastao sam, od leda, silom vetra, silom sunca.
     Sada je, vođen svetlošću dva fenjera, ušao u tu dvoranu, u kojoj su posvuda visile senke, i video da je presto iluminiran svećama i svetiljkama sa uljem. U tom treperavom sjaju presto je blistao kao da sadrži neku svoju vatru; obrasci refleksija koji su tekli kroz njegove povijene oblike podsećali su ga na "polarne" svetlosti koje ispunjavaju nebo njegove rodne planete. Igra senki i sjaj kandila dali su licu Kraljičinom neko anemično bledilo, a belini njene kose neku čudnu, gotovo nezemaljsku luminoznost koju su njegove iznenađene oči uporno tumačile kao čulnost. Boja Kraljičinih očiju bila je boja koju još nikada u životu nije nigde video, boja kojoj nikakvo ime nije mogao dati; te oči su ga gledale dok je prilazio, žareći se od neprijateljstva.
     Kad je stao ispred prestola, osetio je trenutak vrtoglave nesigurnosti; jer, morao je priznati, i protiv svoje volje, da Kraljica Luna izgleda divno, a nije mogao zaboraviti ni onaj mirni vazduh u Dvorani vetra. Šta to ima u ovoj Kraljici - šta je to čemu Gundalinu nije mogao da odoli, i zbog čega se prijatelj preobratio u neznanca, junak u izdajicu? U jednom trenu, imajući Gundalinua na umu i videći pred sobom Kraljicu kako blista kao aurora borealis, poželeo je da i sam, lično, utvrdi koja je to njena osobina, kakva su to osećanja koja je ona u Gundalinuu probudila; kako bi bilo imati je, biti u vlasti jedne takve opsesije...
     Nalet krivice i stida ugušio je te slike koje su mu ispunile um. On stade uspravnije, zatim se, perfektno vladajući svojim kretnjama, nakloni. "Damo", reče, ravnim glasom.
     Uzvratila je tako što je klimnula glavom, jedva primetno. "Komandante Vanu. Šta sad hoćeš?"
     "Dve stvari", reče on grubo. "Prvo, da narediš tvojim građanima da se sklone iz voda oko Karbankla. I drugo, da se gradu vrati električna energija."
     Uzvila je obrve. Njen izraz lica bio je iznenađen do podsmevanja, ali on vide da se njene šake stežu na rukonaslonima prestola, da prsti počinju da istražuju zavijutke nad kojima su se našli. "Odakle ti pomisao da ja mogu kontrolisati ma koju od te dve situacije, komandante?" reče ona tiho.
     Duboko je udahnuo. "Ti si lider naroda ove planete, ili bar tako tvrdiš. Ti si im naredila da se okupe tamo."
     "Ja sam, strogo uzevši, samo 'verski vođa, bez stvarnog prava na vršenje svetovne vlasti', mislim da si tako rekao da bi opravdao svoj postupak kad si proglasio ovu vojnu upravu. Javila sam mom narodu o okupljanju mera, zato što je to za njih verski događaj. Oni su sami odlučili da krenu u hodočašće, da svojim očima gledaju čudo Daminog blagoslova. Kako zamišljaš da im naredim da to ne čine?"
     U njenim očima je čitao da ona u to ne veruje, ništa više nego on. Oduvek je smatrao da je Kraljica religijski fanatik; sad ga je šokiralo saznanje da je ona samo izvrsni hipokrit, da izgovara religiozne plitkoumnosti o "Thalasi" samo da bi vršila funkcije svetovne vlasti na koje po zakonu nema pravo. Opsova u sebi; nekada čvrsti temelji njegovih uverenja odronili su se još malo. "Onda mi ne ostavljaš nikakvu drugu mogućnost sem da ja, umesto tebe, obavim posao kontrolisanja tvog naroda, Thalaso."
     Ali to je bila prazna pretnja. Morao je povući policajce već poslate da masovno hapse narod koji demonstrira protiv lova na mere, i poslati ih da održavaju red u paralisanom gradu. Osim toga, stizali su uznemirujući izveštaji da meri naglo nestaju iz voda oko Karbankla.
     Ako bi sve ovo potrajalo suviše dugo, on bi izgubio mogućnost da tribunalu pokaže onu produktivnost, i onaj stupanj vladanja događajima, kao što je hteo, i bio siguran da će moći, da ostvari. Ako ne nađe način da uključi struju u Karbanklu, izgubiće sve.
     Vanu je bio razuman čovek, a ne jedan od onih koji vole da idu na rizik. Uložio je sve na jednu kartu za koju se činilo da sigurno dobija; uložio je svoja uverenja, svoju političku veštinu, svoju čast, da bi obezbedio proizvodnju "vode života". Neuspeh bi značio da je bacio pod noge Gundalinuovo poverenje i prijateljstvo, Gundalinuovu uglednu karijeru, i svoju - nizašta. Svi oni mogu biti upropašćeni zbog proklete enigme ovog sveta i zbog ove neuhvatljive ali zavodljive vladarke.
     "Pretpostavljam da ćeš mi sad reći da nisi imala nikakve veze ni sa ovim što se desilo u gradu?" Pokretom ruke pokazao je senke oko njih.
     "Nisam imala nikakve veze s tim", reče ona i pokretom glave zabaci svoju dugu, srebrno osvetljenu kosu.
     "Pričaju da si ti zaustavila vetar u onoj dvorani tamo. Znaš o ovom mestu izvesne stvari koje niko drugi ne zna..." učinilo mu se da se Luna neprimetno ukrutila - "...i umeš njima da ovladaš."
     "Ničim ja u Karbanklu ne vladam", reče ona, "a ni ti."
     Osetio je stezanje u prsima; njena strelica, naslepo ispaljena, pogodila je preblizu meti. "Možda ja ne kontrolišem izvor električne struje za grad", reče on, "ali kontrolišem snage daleko veće, kao što ti je poznato. Mi imamo oružje koje može da uništi ceo ovaj grad - tako da od njega ne ostane ništa, jesi li razumela?" Gurnuo je te reči na nju. "Nijedna struktura, čak ni ruševine, nijedno živo ljudsko biće. Samo krater, ispunjen morskom vodom."
     Pocrvenela je. "Za to nemaš ovlašćenja. Ne bi se usudio da uradiš tako nešto. A i zašto bi...?"
     "Možda zato što mi ne ostavljaš nikakvu alternativu. Možda prosto zato što mi se može." Njegov gnev se nahranio njenom reakcijom, kao vatra vazduhom. "Ali ako dođe do toga, tvoja poslednja misao će biti da si mogla da sprečiš takav kraj... i da si me sama naterala da to učinim..." Ovladao je opet svojim glasom. "U gradu je tribunal, sa Karemofa; organ zadužen da ispita okolnosti koje su dovele do toga da ja smenim vrhovnog sudiju. Počeće istraga, koja neće zaobići ni tvoj udeo u njegovom osramoćenju..."
     "Ničim se on nije osramotio..." poče ona.
     "...a ako stvari ostanu kakve su sad, tribunal će nesumnjivo podržati i sve dalje mere koje budem prisiljen da preduzmem protiv tvog naroda."
     Kraljica je ćutala nekoliko trenutaka, gledajući ga očima koje su se menjale. "Stičem utisak, komandante Vanu", reče ona, "da nas dvoje imamo više zajedničkog, a ne samo to naše sadejstvo u upropašćivanju jednog dobrog čoveka koji ničim nije zaslužio da strada. Gundalinu je otišao zato što i ti i ja imamo izvesnu vlast, ali dodeljenu iz nekog višeg izvora; i zato što oboje nastojimo da je koristimo za ciljeve u koje verujemo. Da li ćemo uspeti, ne zavisi uvek od naše volje. Ali od naše volje zavisi na koji način ćemo nastupati prema svojim ciljevima. Mene su učili, kad sam postajala sibila, da je moja dužnost da služim svima onima kojima je potrebna sila koja prolazi kroz mene; da ne smem tu silu koristiti za svoje lične, sebične svrhe... Ja sam samo provodnik kroz koji nešto prolazi, komandante, i zato ti ne mogu dati to što tražiš. Ja sam posuda. A ti si šupalj čovek." Ustala je sa trona, pokretom tečnim poput vode, zatim sišla i sa platforme, u grupu svojih savetnika i svetlonoša koji su sve vreme čekali tihi kao senke a sada se zaštitnički okupili oko nje. Pošla je ka dalekim vratima na drugom kraju dvorane; Vanua je ostavila bez ikakvog pozdrava.
     Ali na vratima je ipak stala i okrenula se da ga pogleda još jednom. "Sve što uradiš ovom svetu i ma kome od njegovih stanovnika, vratiće ti se trostrukom nesrećom", reče ona. Nepomični, beživotni vazduh prestone dvorane davao je njenom glasu neki prizvuk koji je Vanua posebno nervirao: kao da kroz Lunu govori nešto drugo. Samo posuda... Okrenula se i nestala, više se ne osvrnuvši.
     Okrenuo se i on, natmuren, i prokrčio sebi stazu kroz ćutljive poglede pratilaca. Pošao je nazad, putem kojim je i došao, prisiljavajući tu dvojicu pandura da dobro pruže korak za njim, kroz tamu koja se nije menjala.









76. TIJAMAT: Pradžna, na orbiti
     Rid Kuleva Kulervo otvori oči, bunovan kao čovek koji je nedovoljno spavao; začu svoj glas kako mrsi neke zvuke koji je trebalo da budu zahtevi ili pitanja.
     "Ga-zda..." To je rekao neki drugi glas, uspešniji od njegovog. "Gazda?" Niburu. Poslednje čega se sećao bio je baš taj stvor: Niburu siv kao magla, Niburu koji se rastapa i nestaje. A gle sad, Niburuovo lice pred njim, oštro i jasno; i šaka koja prolazi kroz Ridovo vidno polje i drma njegovo rame, ne mnogo energično, ali uporno.
     "Smo stigli...?" pita Rid, i sad reči postaju razumljive. On sede, iznenađen što ga telo sluša; grabi rukonaslone svoje stolice/ležaja, da ne bi otplovio nekud, jer čamac je u stanju nulte gravitacije. Tek onda primećuje da postoje i kaiševi oko njega, koji bi ga u svakom slučaju zadržali. "U tijamatski prostor?"
     Niburu je klimnuo glavom; a Rid uspe da popuni siluetu iza njega, onu vitku i tihu, to je Ananke sa naglavnim kompletom slušalica. "A...?" Pokretom glave pokaza ka Arijelinom sedištu koje je i sad bilo poklopljeno neuznemirenim, dimno sivim štitom.
     Niburu slegnu ramenima i klimnu.
     "Sustigli su nas, Kedalione", reče Ananke. "Upravo se pričvršćuju za naša ulazna hermetička vrata."
     Rid je otkačio kaiševe koji su ga držali i nesigurno ustao. Morao se pridržavati za čvrsti naslon jednog sedišta, sve dok se njegovo osećaje ravnoteže nije ustalilo. "Šta je to sad? Uspostavili su vezu s nama?"
     "I više od toga", reče Niburu sumorno. "Ovog trenutka će upasti u naš brod. Dali su nam jedva dovoljno vremena da uđemo u orbitu, a onda su nam se popeli na leđa; sigurno su nas pratili od trenutka kad smo izišli iz ovog poslednjeg skoka. Hedža pre našeg odlaska nije imala tako histeričnu bezbednost u bliskom svemiru."
     "Polazi", reče Rid pokazujući im da pođu ka krmi Pradžne, pokretom neočekivano žestokim. "Ispadaj iz ovog čamca! Njega ćemo da zapečatimo. Neću da mi Hedžovani ovde njuškaju, da se zajebavaju sa stasisnim poljima, i da postavljaju mnogo pitanja. Brzo!"
     Pošli su za njim bez protesta; Niburu je zapečatio hermetična vrata kad su izišli, a onda ih je poveo iz tog, teretnog dela Pradžne, prema putničkom delu. Rid se zatim morao dobro pomučiti da prođe krivudavim hodnicima koje je Niburu toliko popunio dodatnim teretom da je preostalo jedva dovoljno prostora da čovek normalnog rasta prolazi a da stalno ne udara glavom o nešto. Tiho je psovao gledajući kako Ananke, ispred njega, gipko pliva kroz taj isti hodnik. Njegovo telo bilo je tromo, a od svakog pokreta hvatala ga je nova vrtoglavica. "Niburu, jebote, što nisi uključio gravitaciju?"
     "Žao mi je, gazda", reče Niburu, i osvrte se da pogleda nazad/gore/dole, ka njemu. "Ovako se brže krećem."
     Rid samo humnu. U razgovorima sa Niburuom prvo je nabacivao komentare, zatim se žalio, i najzad naređivao da se unutrašnjost broda prepravi tako da bude udobnija za čoveka njegove, Ridove, visine. Niburu je to ignorisao, pa odugovlačio, i najzad, jednom prilikom, gledajući ga oči u oči zato što se popeo na kućište jednog aparata, jasno mu kazao da odjebe. "Ovo je moja lađa", rekao je tom prilikom Niburu. "Mora da bude sređena na moj način." A Rid je, na svoje i isto toliko Niburuovo iznenađenje, prihvatio da stvar ostane na tome.
     Zavirio je dole/unutra dok su promicali pored prazne prostorije koja je bila pravo srce ove tanjiraste novčić-lađe. Odatle je Niburu pilotirao; tu su svi oni boravili kad je trebalo izdržati brutalni prolazak kroz crnu jamu. "Čaure" koje su štitile putnike tokom takvih skokova davale su izvesnu zaštitu i od stresova neizbežnih pri zvezdopogonskom nadsvetlosnom putovanju, sad kad je na ovu lađu dokrpljen taj novi pogon. U Pradžni se dogodila fuzija prošlosti i budućnosti u nesavršenu sadašnjost.
     Odbacivao se dalje, bez zaustavljanja, kroz teskobni lavirint dnevne sobe, zajedničkih prostorija, i zasebnih "pregrada" u kojima je svaki putnik mogao spavati sam. U tom njegovom kretanju nije bilo ničeg lošeg, ako se izuzmu modrice i psovke. Najzad stigoše u prostoriju zvanu "sistemski centar", baš u trenutku kad je kroz drugi, suprotni ulaz u istu prostoriju banula zbijena grupa naoružanih svemirskih pešadinaca u skafandrima.
     Niburu i Ananke su digli ruke uvis i prepustili se slobodnom plovljenju u bestežinskom stanju, videći puške naperene u njih. Rid refleksno učini isto, ali se potom poče predomišljati da li da ipak spusti ruke.
     "Ko ste vi? Zašto ste u mom brodu?" upita Niburu. Oštrina i uvređenost u njegovom glasu bili su u neskladu s držanjem tela, koje je pokazivalo da se on predaje. "Kad smo polazili, imali smo dozvolu za odlazak. Nemate nikakvog razloga da uskačete u naš brod, a kamoli da nešto pretite. Ja ću ovo da prijavim..."
     "Možeš prijaviti meni." Čovek na čelu grupe uljeza otisnuo se i zaplovio ka njima; ali je začas lupio glavom o jedan komad opreme pričvršćen za plafon. To ga je zaustavilo. Opsovao je tiho, a njegove oči su zapretile smrću svakome ko bi se, slučajno, sad nešto kreveljio. "Poručnik Rimone, Ratna flota Hegemonije. Na Tijamatu je vanredno stanje, zato pregledamo svaki brod koji stigne nenajavljen."
     "Vanredno stanje?" reče Niburu "belo". "Gledajte, ja sam slobodan trgovac. Robu ponesem kad se ukaže prilika; nemam stalni red vožnje."
     "Naša evidencija pokazuje da ste prijavili da ovde dolazite sa istim teretom kao i kad ste polazili sa Tijamata. Da li bi ti to malo objasnio?"
     Niburu slegnu ramenima. "Prop'o mi jedan pos'o. Težak je to život."
     "E lepo si pokuš'o." Poručnik pokretom pokaza svoje ljude. "Vodimo vas na naš brod, radi informativnog razgovora i verovatno privremenog ograničenja slobode kretanja."
     "Čekaj malo", reče Rid, polazeći oprezno napred, ali ruku još dignutih uvis. "Ja sam njihov vraćeni teret. Oni me dovode da vidim Gundalinua. A njega moram videti, što je skorije moguće."
     Rimone je uzvio obrve, osmotrio Ridovu glavu umotanu zavojima, zatim i pocepanu, krvavu odeću. "Vrhovnog sudiju? To će biti malo teže."
     Rid i sam pogleda dole i osmotri sopstvenu spoljašnjost, shvatajući da ona nimalo ne doprinosi njegovoj uverljivosti. "Spusti me na površinu. Stupi u vezu s njim, reci mu da sam ovde, i on će pristati da me vidi. Zovem se Rid Kulervo."
     Pukovnik je izgledao neimpresioniran. "Nije bitno kako se zoveš..."
     "Možda si čuo za mene. Zovu me Majstor."
     Svi pogledi sad su bili upereni u njega, netremice. "Majstor?" Rimone se nasmeja. "Ne postoji takav. Majstor je samo legenda. Ne postoji stvarno."
     "A ako nisi u pravu?" reče Rid, uzvraćajući mu jednakim pogledom.
     Rimone je oklevao. Lice mu se polako gužvalo ka mrštenju. "Kakva posla bi imao Majstor s vrhovnim sudijom Tijamata - ako bi Majstor uopšte postojao?" Njegova puška sada se preciznije usmeri na Ridove grudi.
     "Nešto u vezi sa 'vodom život'a", reče Rid postojano. "Njemu je potrebno ono što ja znam. Moram ga videti."
     "Baš šteta, jer - njega nema", reče poručnik smeškajući se kiselo. "A ti si uhapšen."
     "Nema? Kako to misliš nema?" reče Rid. Osetio je da se njegov um zaustavlja. Ilmarinen, ne možeš me opet napustiti.
     "Njega su vratili na Karemof, optuženog za izdaju. Komandant policije, Vanu, proglasio je vanredno stanje; on je sad vlast."
     "Ne", reče Rid. "To ne može biti. Skot prokleti..." Vide da se puške okreću tačno ka njegovom srcu. Najednom sasvim jasno shvati šta je učinio. Okrete se naglo, odgurnu Ananku i baci se ka vratima.
     Neko je opalio; paralizujući naboj energije tresnu ga posred leđa. Ostade da plovi, bespomoćan, po vazduhu, a stražari ga neslavno dovukoše nazad. Vezali su mu ruke lisicama iza leđa; isto su postupili s Anankom i Niburuom. Njega su i pretresli; gledao je, u duhu sav klonuo od očajanja, kako vade bočicu sa "vodom smrti" iz kese na njegovom opasaču, i nije mogao čak ni da se buni.
     "Čovek je bolestan", protestovao je Niburu videći da marinci konfiskuju drogu. "To mu je potrebno. To je njemu lek, dozvolite mu da ga zadrži."
     Poručnik odmahnu glavom. "Meni ne izgleda tako." Pogleda čoveka koji je držao bočicu. "To pošalji dole, s njima. Pa nek policija proveri."
     Rid sklopi oči, nemoćan da načini ma kakav zvuk. Činilo mu se da će mu se mozak, od osećanja nemoći i ogorčenja, unutra, rasprsnuti, a lobanja razleteti kao šrapnel.
     Poručnik pokaza iza sebe, ka izlazu. "Goni ove napolje. Zovi policiju." Pogleda Rida. "Živa šteta što Gundalinu ne mož' te primi, Kulervo. Zato će komandant Vanu to učiniti vrlo rado."

     Dok su stigli "na blato", njegov voljni nervni sistem se vratio u život, što mu je omogućilo da stoji i hoda sopstvenim nogama kad su ga marinci predali, zajedno sa "vodom smrti", odredu plavaca koji ih je čekao.
     Plavci su ih poveli kroz tunel koji je kao pupčana vrpca spajao zvezdanu luku sa Karbanklom. U svome sedištu Rid je sedeo klonulo, ne govoreći ništa, zureći pravo preda se, u mrak ispresecan mlazevima svetlosti.
     Nisu se povezli na uobičajeni način, liftom kroz šuplje jezgro jednog od stubova grada do nekog od izlaza na Ulicu. Umesto toga plavci su ih poterali na sumračne prostore dokova, ispod grada, prema glavnoj pristupnoj rampi koju Tijamatovci koriste za ukrcavanje i iskrcavanje sa svojih lađa.
     "Zašto idemo ovamo?" upita Rid oštro. Konačno je prekinuo svoje ćutanje, razdražljiv zbog napetosti i straha.
     Jedan od plavaca ga pogleda. "Lift ne radi", reče.
     Rid ga pogleda. Nije mu poverovao. Nervi su mu postajali preosetljivi: ispod kože je počinjao puzeći svrab, tabani su ga pekli od pritiska tla, svaka posekotina i svaki uboj na njegovom izudaranom telu donosili su zaseban, težak bol. Pokuša da ne razmišlja o tome koliko će još ovo putovanje potrajati, ako nastave pešice; koliki će to dodatni napor značiti, koliko će mu, na kraju, ostati manje vremena i snage.
     Plavci su ga, međutim, zaustavili u podnožju rampe. Druga grupa policajaca išla im je u susret. Nosili su nešto, u vreći kakva se koristi za prenos ljudskih mrtvih tela.
     Narednik koji je komandovao grupom oko Rida istupio je njima u susret, napetog lica. "Ko je to?" reče on.
     "Nije niko naš", reče policajka koja je komandovala drugom grupom. "Neki Tića."
     Izraz narednikovog lica se opustio. "Šta, neko od tih majkojebaćih letnjaka opet pao preko ograde broda?" Njegove usne malo se podviše nagore, osmehom koji je pokazivao nadu.
     Odmahnula je glavom. "Zimac. Zvao se Kirard Set Dalekoputov. Predaćemo leš gradskim pandurima."
     Rid se ukoči. "Šta mu se desilo?" upita.
     Plavkinja ga pogleda iznenađeno. "Kraljičanska pravda", reče ona kiselo. "Izgleda da tip nije bio osobito jak plivač."
     Rid oseti da se na njegovom licu steže osmeh nalik na riktus. "Zaplovio u preduboke vode..." progunđa on. Policajci ga poteraše i on poče da se penje.
     Dok su se peli uz rampu, zapazio je da još nešto nije u redu sa gradom: prostor oko njih postajao je sve mračniji umesto da svetlosti bude sve više. A Karbankl je uvek bio prepun svetlosti, i danju i noću - Rid o tome nikad nije ni razmišljao, smatrao je da se to podrazumeva, kao i automatska kontrola mikroklime u gradu. Posredi su bili mehanizmi koji su dejstvovali uvek isto, i pre dolaska Hegemonije na ovu planetu; o mehanizmima koji su bili proizvod, i zaostatak, Starog Carstva. Ridu je rečeno da Karbankl dejstvuje pomoću plimne energije, da postoje ogromne turbine u pećinama, negde duboko u steni, ispod grada. Takođe su mu pričali da je taj sistem oduvek radio savršeno, sa sposobnošću da samoga sebe održava i popravlja.
     Ali večito kretanje ne postoji. Mrak grada, mrak koji je iznad njega čekao da ga proguta, ispunjavao ga je čudnim emocijama, koje su bile mešavina jednakih količina straha i hitne želje. "Pa šta se desilo, bog te?" upita on. Ali jasno mu je šta se desilo: on poznaje ove znake, oni su važni, mora delovati sada, odmah. Kad bi samo mogao da se seti šta treba da čini...
     "Nestalo svetla", reče policajac koji je koračao uz njega. "Ugasilo se sve. Grad stao."
     "Zašto?" reče Rid Kulervo.
     "Ne znam." Plavac slegnu plećima.
     "Otkad?"
     "Već dva dana."
     "Hm. Dva od tri..." progunđa Rid.
     "Š'a?" Policajac ga zaustavi.
     "Moram da razgovaram sa Letnjom Kraljicom", reče Rid. "Moram da vidim Kraljicu."
     "A ti nešto kao znaš o ovome?" upita policajac. Njegova šaka tresnu Rida po ramenu, zato što Rid nije odgovorio. "Je li?"
     "Ne zna on ništa, tako ti bogova", reče drugi policajac. "Samo bi hteo da nas zamajava. Brže, ti..." Druga šaka tresnu Rida između pleća, odgurnu ga žestoko napred.
     Rid je išao dalje,. bez protesta, zapanjen uzavrelom mentalnom energijom koju je ovaj zamračeni grad oslobodio u njegovom mozgu. Da, pomisli on, gledajući levo i desno, u baterije prenosivih lampi postavljenih duž Ulice i na treperavi ples sveća koje su ljudi nosili po uličicama Donjeg grada, gde su stanovali uglavnom letnjaci. Da. Vratio sam se kući... Ali nije znao zašto to misli, i zašto ta misao u njemu pobuđuje samo osećanje pustoši.
     Pešačili su dalje, uz Ulicu, sporim krugovima. Svetiljke na kacigama policajaca okruživale su ga kao svici, osvetljavajući mu put. Malobrojne druge svetlosti koje je video prolazile su pored njih kao kretanje čudnih stvorenja u crnim dubinama mora. Činilo se da je većina građana kod kuće, hotimice ili prisilno. Rid je imao osećaj da je vazduh oko njega nepomičan, iako su na kraju svake uličice bili širom otvoreni providni delovi protivolujnih zidina, zahvaljujući čemu je ljudska košnica Karbankla mogla normalno da diše. Niz lice mu se u potocima slivao znoj, ali ga on nije mogao otrti, jer su mu ruke bile lisicama zadržane iza leđa.
     Šipčili su dalje, sada kroz Lavirint, iako je u mraku Ridu bilo teško čak i da ga prepozna. Čak i "Persefonin pakao" bio je zatvoren i mračan. Iza njega Kedalion opsova, bez daha; malome nije bilo lako da održi korak. Rid nije bio svestan da je i sam počeo da usporava; na to ga podseti neko od policajaca, novim guranjem u leđa. Rid nalete na Anankea, koji se nekako našao ispred njega. Od tog sudara Ananke se zatetura u stranu, nespretnošću koju Rid shvati kao namernu tek kad je Ananke naleteo na policajca koji je išao ukorak za Ridom. Iznenađeni policajac pade preko Anankea, u nagloj svetlosnoj oluji izukrštanih zraka sa kaciga.
     "Šibaj, Ride!" povika Ananke, a Rid je već izmicao mnogobrojnim rukama koje su pokušavale da ga ščepaju i izbegavao zamahe mnogih nogu. Odmakao se od uskomešane gomile, osvrnuo, začuo Anankeov jauk. Bežati, ostaviti Niburua i Anankea - on pojuri, nije se moglo ništa drugo učiniti. Moraš stići do vrha Ulice, do Palate... Jedan nasumični paralizujući hitac okrznuo ga je po ruci; on oseti u njoj peckanje, zatim tupost.
     Potrča brže uz crnu, gotovo praznu Ulicu, znajući da je pred njim još trećina uspona kroz tamu. Zapita se mogu li plavci da pozovu pojačanje. Sigurno u ovom mraku sve vrvi od policije, koja radi svoj posao, uznemirava potencijalne lopove i one koji izazivaju nevolje. Lopovi i problematični tipovi... bogovi...
     Put ispred njega i sad je bio tunel bez svetlosti na kraju; ali kad je stigao do ulaza u još jednu uličicu, poplavi ga svetlost praćena povicima da stane.
     Zaustavio se, uz jak trzaj celog tela; ukrštenim zracima bio je prikovan kao insekt. Tamne figure već su se rojile svud oko njega.
     "U'vatili smo ga! Komandante!" povika neko iza njega. Taj je već držao lisice kojima su Ridu i sad bile sputane ruke iza leđa. Rid se otrže iz tog zahvata, ali više nije imao kuda bežati. Stajao je nepomično, osim što je ponižavajuće drhtao; njegovo iscrpljeno telo nije moglo drukčije. Neko stade tačno pred njega; ovi su nosili fenjere, ali sada se opet šlemno svetlo uperi ka njemu, i to tačno u oči. Rid izgovori neku psovku, zatvarajući oči; onda ih opet otvori, jer se svetlost, neočekivano, smanjila na podnošljivu jačinu. Žmirkao je da bi vratio svoj vid na normalu, i pokušavao da razazna lice ispred sebe, očekujući da to bude onaj Vanu koji je nekad Gundalinuu bio desna ruka, onaj dupelizac i marioneta, onaj koga je Gundalinu, glupo, postavio za komandanta policije.
     Međutim, on ugleda lice neke žene, sredovečne, sa kožom boje cimeta; bila je to neka sa Novosklona, dakle, čak ni Karemovka. Glavna inspektorka... Pala-Tion, da, tako se zove. Ali ovi joj kažu "komandante". Žmireći ka njoj shvatio je da nema uniformu hegemonijske policije, i da su svi oko njih Tijamatovci - lokalna policija, ne plavci. "Heh..." reče on zbunjeno, jedva verujući. Onda, kao snimak bez uma, ponovi: "Moram videti Kraljicu."
     Suženim očima, namršteno, Pala-Tion je proučavala njegovo lice. "Ko si ti?"
     "Rid Kulervo. Potrebno je da vidim Kraljicu."
     "Da..." šapnu ona. U tom trenutku već nije gledala njega. "Hvala vam, bogovi!" reče ona prigušeno. Ali onda na drugi način osmotri njega i njegove vezane ruke - tako da on oseti novu neizvesnost.
     Pala-Tion se okrete kad ču trk brojnih nogu kako im se približavaju. Nove svetlosti pridružile su se njihovoj "barici" iluminacije.
     "Ukebali ste ga?" upita jedan glas. Rid vide plave uniforme koje su se okupljale u svetlosti fenjera koje su u rukama nosili tijamatski panduri; prepozna glas onog narednika koji ga je ranije vodio.
     "Ne daj da me oni odvedu", progunđa on gledajući Pala-Tioni u oči. "Ne daj."
     Klimnula je; bio je to jedva primetni pokret glavom. Sledećeg trenutka iskoračila je pored njega, pred plavce. Rid se okrete, žmirkajući zbog mlazeva policijske svetlosti koji su ga pronašli i izdvojili iz kruga pandura koji su se natisnuli oko njega. "Ovaj čovek je sad u našoj vlasti. Imamo preče pravo na njega."
     "Vanplanetaš je", reče narednik. "Znači pod našom je jurisdikcijom."
     "Za šta je optužen?"
     Narednik je oklevao. "On je onaj 'Majstor'."
     "Imaš neki dokaz za to?"
     Plavac okrete glavu da pogleda svoje ljude, zatim opet pogleda nju. "Pa nemam. Ne dok ne proverimo njegov identitet. A zašto ga Kraljica hoće?"
     "Kidnapov'o njenu ćerku", reče Pala-Tion, smrtonosnim glasom. "Mi smo ga uhapsili, ostaje kod nas. Ako ga Vanu hoće, neka Vanu dođe u Palatu pa nek' razgovara o tome sa Kraljicom. Ali ne treba da očekuje neku naročitu kooperativnost, dok smo pod vanrednim stanjem."
     Narednikovo lice se uvijalo; Rid ga je gledao kako odmerava ukupnu situaciju, a naročito činjenicu da su Tijamatovci brojniji od njegovih ljudi. Verovatno je ostavio deo svoje grupe sa Niburuom i Anankeom. Najzad on trže glavom. "Dobro, 'aj' zadrži ga. I reci Kraljici da, ako hoće da razgovara o ukidanju opsadnog stanja, treba prvo da uključi struju - to bi bilo prokleto dobro!" Pokretom ruke pozva ostale, oni pođoše za njim, natrag, niz Ulicu.
     "Je l' stvarno Kraljica isključila struju?" upita Rid kad su otišli.
     Pala-Tion odmahnu glavom. "Ne, ali Vanu je sklon da za to okrivi nju. Jesi li ti stvarno taj Majstor?"
     Rid skloni pogled. "Mislio sam da radiš za Vanua", reče on ignorišući pitanje. "I da si glavna inspektorka."
     "Radila sam za Gundalinua. Ali njega više nema."
     "Znam", reče Rid tiho. "Znam." Zahvatio ga je novi talas mučnine u stomaku, i nova drhtavica, kao od hladnoće. Ali nije bilo hladno. "Sranje!" uzviknu on. "Vodi me Kraljici, zaboga, nije mi ostalo još mnogo vremena!"
     "O'ladi, dečko", reče ona polažući šaku na mišicu njegove ruke, i sad vezane. Učinila je to pokretom kao da želi da ga obuzda. "Odvešćemo te tamo. Dovoljno brzo."
     Besno ju je pogledao, izvukao se iz njenog zahvata, i krenuo uzbrdo, brzim hodom i povremenim lakim trkom, prisiljavajući sve njih da ga prate.
     Nakon izvesnog vremena stigoše do trga zvanog Kraj Ulice, alabasternobelog prostora okruženog prstenom uličnih fenjera na stubovima, pred kapijom Palate. Tu je Pala-Tion pošla napred i popričala sa stražarima koji su, kao i uvek, stajali levo i desno od tih teških vrata. Vrata su se otvorila pred njima, i Rid, po prvi put, uđe u kraljičanske dvore. Stupao je dugim, akustičnim hodnikom, ukorak sa Džerušom Pala-Tion. Ples okolnih svetlosti uznemiravao je njegove oči, otkrivao mu samo na tren pojedine naslikane prizore idile - zelene bregove, vodu, nebo, sve to pod nemirnim zracima pandurskih fenjera.
     Daleko napred i gore, hodnik se najzad završavao, tačnije otvarao u jednu ogromnu, visoku halu. U vazduhu se oseti jak miris mora. Negde u visini bili su prozori nalik na one providne delove protivolujnih zidina na završetku svake uličice. Ali, za razliku od svih ostalih na oklopu grada, ove providne površine bile su zatvorene. Iza tih "prozora" noćno nebo je gorelo sjajem miliona zvezda.
     Rid opet pogleda napred. Na drugom kraju tog zatvorenog prostora video se neki drugi grozdić svetlosti. Tamo je neko čekao. "Eno ti Kraljica", reče Pala-Tion prigušeno.
     Ali između Rida i Kraljice nalazilo se još nešto... jedna traka tame opružena preko ambisa iz koga je treperila avetinjska zelena svetlost. Rid pođe pored Džeruše Pala-Tion, povučen osećajem hitnosti i nekim predznanjem.
     "Kulervo!" uzviknu Pala-Tion oštro, i dohvati ga za ruku. "Polako, ej, to je Jama. Ne možeš po mraku da prelaziš, tu nema poda."
     "Nije mrak", promrsi Rid kroz zube.
     "Mrak je, kao katran", reče ona. "Kako možeš kazati da nije?"
     "Ma pusti me." Otrgao se od nje i pošao opet napred. "Ja savršeno vidim. Moram tamo..."
     Pustila ga je bez reči. Video je, maločas, onaj izraz u njenim očima. Ona ovo svetlo ne vidi. Koža mu se ježila od užasa, utroba stezala u čvorove. On ipak pođe dalje, sam, privučen sjajem kao insekt, bespomoćno, nagonski. Dođe do početka mosta bez ikakve ograde, uzvinutog preko provalije, i tu stade. Sada će, ovde, najzad, dobiti odgovor na sva pitanja... Najzad je došao na mesto za koje je predodređen.
     Zadrža dah; prinuda je ovladala njegovim mišićima i već ga naterala da stupi na most, da počne prelaženje preko jame svetlosti bez dna. Nejasno je bio svestan da za njim ide Pala-Tion, ali na odstojanju. Koračao je dalje, trepereći od straha i strahopoštovanja; zelena svetlost posezala je gore, milovala ga kao ljubavnica, potapala njegova čula najdivnijom muzikom, osećajima svile i kadife, mirisom okeanskog vetra... "Ne", prošaputa on, kao dete, zalazeći u svetlost, "ne, neću, strah me..." a njegova svest već se rastvarala u moru osećanja i prinuda. Na sredini mosta, on se spusti na kolena, tonući sve dublje u čaroliju...
     Vanamoinen. Ta reč odjeknu kao gong kroz njegov mozak: zahtev, potvrda. Jeste... on jeste Vanamoinen, nije onaj drugi, onaj koji služi samo kao posuda od mesa i krvi, onaj nepoznati čovek koji kleči tamo na mostiću, oličenje ljudskog jada i bede. On se seća... kako je odabrao baš ovu planetu, na njoj napravio ovaj grad, ovaj složeni, nerazumljivi dragi kamen koji će, posle njegove smrti, uznemiravati misli mnogih generacija ljudskog roda. Ljudi će čuvati i održavati Karbankl zbog toga što je jedinstven, ali neće ni slutiti da on postoji samo da bi bio čioda zabodena u kartu; da bi obeležavao tajno mesto gde leži njegov, Vanamoinenov, pravi dar budućim pokolenjima: blokovi računarske memorije, u kojima je očuvano celokupno ljudsko znanje koje je on mogao sakupiti - čvorište sibilskog uma, ogledalo njegove duše.
     Ali ne samo njegove, nego i još nečije. Ilmarinen. Ovaj grad ne bi nikada postojao, on ne bi nikad ostvario svoje snove.... ne bi ni imao takve snove da nije bilo Ilmarinena, koga je voleo. Čoveka koji ga je uvek iznova zapanjivao svojom smirenom razumnošću i razumevanjem za ljudske slabosti; čoveka čije su tamne oči bile dublje od večnosti, čiji osmeh mu je značio više nego hiljadu počasnih titula i praznih pohvala od korporacijskih bogova "Interfejsa". Ilmarinen, druga polovina njegove ličnosti, njegove genijalnosti; onaj čija je duša večito spojena s njegovom, kroz konstruisanje i programiranje sibilske mašine. Jer sibilski je sistem rođen iz njihove zajedničke vizije i zajedničkog žrtvovanja, a potom je preživeo mnogo generacija posle smrti njih dvojice, čineći dobro, i šireći znanje besplatno; sibilski um, simbol svega onoga što su njih dvojica jedan drugome bili, svega u šta su verovali. Ilmarinen, pozva on. Ilmarinen...?
     Ali, mrtav je Ilmarinen. Položen je na večiti počinak, pre nekoliko hiljada godina, kao i on sam, Vanamoinen. Zapravo ne bi ni trebalo da se on sada nalazi ovde, ovako, probuđen iz vekovnog mira, vraćen u život kao potpuni stranac u jednoj stranoj, užasavajućoj egzistenciji.
     Osim što... Sad se setio - svega - svega što mu je tako dugo uskraćivano. On sam je želeo da se ovo dogodi. Posle smrti Ilmarinenove obavio je potrebne pripreme, i snimanje sadržine mozga izvedeno je uspešno. Snimak je sačuvan na tajnom mestu, koga se sećao samo sibilski um, za slučaj da mreži, u neko buduće doba, zatreba njegova pomoć.
     To doba je došlo. Njega su dozvali natrag u život; sad nije potrebno da mu neko objašnjava šta se desilo. Njih dvojica nisu načinili nijednu bitnu grešku u izgradnji i programiranju sibilske mašine; niti u genetskom inženjeringu, kad su se igrali bogova i stvorili mersku rasu. Jedina njihova greška sastojala se u tome što su potcenili ljudsku gramzivost. Nijednog trenutka nisu imali želju da ljudskim bićima daju neograničeni životni vek; to im nije bila svrha. Ali neko je zapazio dugovečnost mera, neko je otključao tajnu te dugovečnosti, i lov na mere je krenuo.
     Vekovima su meri masakrirani, i sada je, konačno, sibilski um počeo da posrće. Zato je pozvao njega - da se vrati, da ga spase, ako je spasavanje moguće. Ako on to može...
     Hodi sa mnom... govori onaj glas. Pomozi mi...
     "Hodi sa mnom..."
     Podigao je glavu i pogledao gore, u lice Letnje Kraljice. Malo-pomalo postade mu jasno da je ne samo na kolenima, nego i zguren, gotovo u položaju fetusa, na krhkom luku koji premošćuje svetleću Jamu, i da mu telo potresaju drhtaji nalik na neki moždani napad.
     "Pomozi mi", tiho je govorila Kraljica. Njene ruke su ga podizale, blago ali čvrsto. "Pomozi mi da te povedem odavde, na neko bezbedno mesto."
     "Nema..." prozbori on. "Nema bezbednog mesta, za mene."
     "Ima", šapnu ona, nežno i pouzdano. "Kod mene."
     Trapavo se pridigao na noge, privučen nečim u njenom pogledu, i dopustio da ga ona povede dalje, preko mosta, do bezbednosti druge strane. Nije nosila nikakvu svetiljku; činilo se da joj nije ni potrebna. Za njima je išla Pala-Tion; kad su stupili na čvrsto tle, Pala-Tion je izrazila svoje olakšanje tako što je čujno othuknula. Zatim je otvorila njegove lisice.
     Rid podiže ruke i pritisnu šake na oči, pokušavajući da sagori gušeće odjeke zelenog. Onda pusti da mu ruke ponovo padnu, i vide da je Kraljičin postojani, ispitivački pogled i sad uperen u njegovo lice. Video je da iza nje stoje i neke druge figure, ali je registrovao samo jednu - na tren mu se učinilo, i srce mu je od toga stalo, da to Gundalinu čeka u senkama. Ali to je bio samo Kraljičin sin, Tamis, uz koga je stajala njegova žena; izraz njenog lica bio je suzdržan i uplašen.
     Tamis nije gledao njega, nego pored njega; ukočeno je zurio ka Jami. I on vidi. Rid se pomače samo malo, da bolje vidi; primeti svetlucanje trokrakog znaka na mladićevoj tunici. A da li zna? Dopustio im je da ga povedu širokim stepeništem, u srce palate. Usput je, fasciniran, gledao oblike i ukrase koji su, uvek samo na tren, bivali obasjani njihovim prolaženjem. Nije prepoznavao ništa, a ipak je znao, nekim neuhvatljivim osećanjem prostora, tačno gde se nalazi, kao putnik koji se vratio kući posle mnogo godina odsustva.
     Uveli su ga u jednu malu salu koja je bila preuređena u biblioteku i popunjena različitim sistemima za čuvanje podataka: od onih primitivnih, pa sve do najmodernijih. Jedan zid bio je providan. Odatle se otvarao pogled na srebrno osvetljenu siluetu grada, na nebo, i na more. Rid Kulervo se osvrte: palo mu je na um da bi trebalo da sedne. Toga se setio samo zato što je njegovo telo uporno zahtevalo da se sruši. Lično Kraljica donese mu nešto u vrču, a on prihvati i poče bez komentara otpijati prohladnu, gorku tečnost. Od tog prodornog ukusa glava mu se odmah poče razbistravati.
     "Gde je moja kćer?" upita Kraljica čim je opet podigao glavu. "I gde je moj zavetovani?" Rid vide kako ga ona gleda: bilo mu je jasno da Kraljica proučava i krvave mrlje na njemu, i njegovo upropašćeno odelo, i lice.
     "Arijel je van opasnosti, u ovom trenutku", reče on. "Na mom brodu, u stasis-polju. Tvoj muž... tvoj muž je poginuo." Oborio je pogled, da ne gleda očajanje na njenom licu. "Dok nas je izvlačio, pogodilo ga je, gadno. Posle je umro. Žao mi je..."
     Kraljica, gušeći se u jadu, ispusti težak uzdah, bez reči. Okrete mu leđa i priđe prozoru. Ostade tako, zagledana u zvezde. U sobi se niko nije ni pomakao; stvorili su joj iluziju da je sama. Rid jakim pokretom spusti pehar na sedefasto-poluprovidni stočić pored svoje fotelje; želeo je da joj vikne da nema vremena za tugovanje, nema vremena... Ali je ćutao, kao i ostali, sve dok se ona nije opet okrenula ka njima.
     "A droga?" reče ona. Njenim telom prođe nehotični grč. "'Voda smrti'?"
     "Plavci su uzeli celu količinu koju sam imao." Odmahnuo je glavom. "Mislio sam da će Gundalinu biti ovde, do vraga! I da će moći da nam pomogne..."
     Kraljica Luna je ćutala nekoliko sekundi. On je pogleda i uvide da se ona bori da ovlada sobom. "Vratiće se on", reče ona konačno. "Kad mi uradimo ono što moramo."
     "Biće prekasno", reče Rid. Najednom mu se zavrte u glavi, kao da mu je glava lakša od vazduha. On tiho izgovori neku kletvu.
     "Znaš li zašto si ovde, Vanamoinen?" reče Kraljica blago. "Da li ti je reklo...?"
     Podigao je pogled, zagledao se u čudno bledilo njene kose, u porcelansku poluprozirnost njene kože. "Jeste."
     Kraljica pogleda one druge, koji su čekali iza nje. "Potrebno je da razgovaramo nasamo." Svaki je klimnuo glavom, zatim su pošli ka vratima, jedan po jedan. Pala-Tion je oklevala; njene oči su postavljale pitanje. Kraljica klimnu glavom. I Džeruša Pala-Tion ode za drugima.
     "Ne ti", reče Rid najednom, videći da se i Tamis počeo udaljavati od svoje majke. "Ti ostaješ."
     Tamis je zastao, napola se mršteći, u znak sumnje, ili iznenađenja. Merovi sklopi šaku preko njegove ruke i poče ga vući ka vratima, ali trudeći se da to ne bude primetno. Rid opazi blagu ispupčenost Merovinog trbuha i zapita se da li ona zbog toga pokušava da ga odvuče. Ali Rid se zagleda mladiću u oči, nepopustljivom upornošću. "Ti si nešto video", reče mu. "Ti nešto znaš."
     Tamis klimnu glavom a svoju ženu jednim pokretom, na način kao da joj se izvinjava, uputi da iziđe. Ona posluša. Poslednje što su videli pre nego što su se vrata zatvorila bilo je njeno pokunjeno zurenje.
     Kad su ostali sasvim sami, on reče: "Trebaju mi dva sibila. Sibilska mreža je odabrala tebe" gestom pokaza Kraljicu, "i Gundalinua. Ali Gundalinu je otišao." Opet pogleda Tamisa. "Mislim da si ti ovde da ga zameniš. Umeš da plivaš? I upotrebljaš ronilačku opremu?"
     Tamis klimnu glavom, i udobno se namesti u jednu bogato ukrašenu fotelju u uglu. "O čemu je ovde reč?"
     Kraljica sede na dugu sofu pored Rida. Primetio je podozriv pogled koji mu je dobacila. Shvatio je da ona sad ne može da odgovori Tamisu: sibilski um koji je kontrolisao Gundalinua imao je vlast i nad njom. Ali ne nad njim; a sada više nije bilo vremena za ma kakvo hoću-neću. "Veštačka inteligencija koja upravlja sibilskom mrežom - a to će reći, cela baza podataka, i svi programi - nalazi se ovde, ispod Karbankla", reče on.
     Tamis ga pogleda ukočeno. "Otkud ti to znaš?" upita. "Ja sam mislio da to ne zna niko."
     "Zna tvoja majka", reče Rid i pogleda je iskosa. "Zna i Gundalinu. Ali znam i ja, jer sam je ja tu ugradio."
     Tamis se nasmeja, s nevericom. "Sibilstvo je staro hiljadama godina! Čak ni Snežna Kraljica nije živela toliko dugo."
     "Ja nisam samo neki tip po imenu Kulervo. Sad sam nešto više. Moje ime je bilo - i opet je - Vanamoinen. Pravi Vanamoinen je davno umro; ja sam konstrukt, baza podataka... njegov avatar, ako nema bolje reči. Upotrebljavam Rida Kulerva da svršim posao koji moram, sad, ovde. Vratila me je ta ista mreža koju sam stvorio, zato što je počela da se kvari. Meri su deo tog sistema, njihova je uloga bila da povremeno stupaju u vezu sa mrežom, da bi je održavali u ispravnom stanju; to je tehnogenetski sistem, samo jedan, ali sa dva različita substratuma..." Zaćutao je videći nerazumevanje na njihovim licima. Pokuša iznova, tragajući za terminima koje bi oni mogli, uz malo sreće, koliko-toliko razumeti. "U merskim pesmama sadržane su izvesne informacije koje služe za kontrolu 'pametne materije' od koje se sastoji veliki deo tog kompjutera. Osim toga, izvesne hemikalije koje se oslobađaju u merskom ciklusu parenja služe kao okidači za sisteme samoodržavanja te 'pametne materije'. Zahvaljujući tim dejstvima kompjuter čisti sebe od grešaka i restrukturiše svoje logičke funkcije ukoliko se u njima pojavilo odstupanje."
     "Njihovo parenje?" reče Tamis. "Ja sam mislio da se oni pare na moru."
     "To je dvoetapni proces." Rid slegnu plećima. Prva faza dešavala se kad su meri bili fizički prisutni, svi odjednom, u kompjuteru. Veza sa sibilskim neksusom dovodila ih je u stanje biološke spremnosti, tako da bi kasnije, prilikom parenja, na moru, mogli začeti. On je svojevremeno sačinio plan da merska populacija bude stabilna, znajući koliko dugo će meri živeti. Ukalkulisao je i zadovoljstvo koje im je proces morao donositi, da bi se rado vraćali, da bi posao bio ne samo koristan za sibilstvo, nego i prijatan za njih.
     Osmehnuo se bolno i ironično. "Mi smo mislili da nam je plan perfektan. Ni na kraj pameti nam nije bilo da će ljudi, ti isti ljudi kojima mreža treba da služi, otpočeti genocid nad merima... Nismo znali kakve će sile početi da deluju na jedan sistem koji opstaje tako dugo, kroz toliku istoriju." Pogleda ih; njegov osmeh pretvarao se u podsmeh samome sebi. "Probaj ti da napraviš sistem otporan na kvarove, nadljudski inteligentan, sposoban da istrajava večno..." Nasmeja se jednom. "Pogrešili smo; ali, bili smo, ipak, samo ljudska bića..."
     Sada su oboje zurili u njega sa divljenjem, kao očarani. Osetio je da ga ispunjava neočekivana nežnost, dok ih tako gleda - njih, potomke, one koji su preživeli, one radi kojih je sve ovo stvorio. Video je na njima trokrake simbole, jednake onom koji je bio na njegovim prsima, tako davno; znao je da oboje nose u svojoj krvi tehnovirus koji je život započeo u njegovoj krvi. Svojevremeno je spremio i "odabirališta" da bi izdvojio ljude poput njih, jer se nadao da će uvek biti takvih, voljnih da tragaju za odabiralištima; i eto, posle više od dva milenijuma, uz tolike nedaće koje su iskrsle, njegov plan se u osnovi ostvarivao.
     Nasmešio se, iako je u tom trenutku telo Rida Kulerva nastojalo da se pomakne u manje neudoban položaj, zato što je unutar sebe trpelo sve veće kvarove. On rukavom obrisa oznojeno čelo, i najednom požele da nije popio ovo što su mu malolčas dali. I već na tu misao o pijenju, želudac mu se diže u grlo. On mučno proguta, prateći početke panike u sebi, nimalo siguran čija je to panika, ko je on... "Šta...?" reče, shvatajući da mu je Kraljica postavila neko pitanje.
     "Mogu li... mogu li ti nešto doneti?" ponovi ona. Njene su oči bile naoblačene brigom.
     Odmahnuo je glavom i protegnuo ruke da ih oslobodi grča. "Samo me slušaj. Vremena nemamo mnogo. Znaš li zašto je u gradu mrak?"
     "Ne", reče Kraljica, čiji se pogled zaoštrio. "A ti?"
     "Znam." Pogleda napolje, ka nebu i odrazu neba na vodi. U trenu se priseti jedne druge tame, one u kojoj naslućuješ samo najslabiji šapat nekog crvenog svetla, tako slabog da misliš da ti se priviđa, ali ipak dovoljnog da te to srce tame još više uplaši. Obori pogled, izoštri ga na fraktalne šare na tepihu ispod njegovih nogu. "Zato što je došlo vreme - pravo vreme, ono jedino u kome se išta može promeniti. Turbine koje daju energiju za grad, i za sibilsku mašinu, moraju da stanu po jednom u svakoj velikoj godini, kad se meri vrate u grad. U svako drugo doba, zbog okretanja tih turbina, tunel do podvodne šupljine u kojoj je sibilski kompjuter potpuno je neprolazan. Poginuo bi svako ko bi se zaleteo na lopatice. Ali tokom tri dana prolaz je slobodan, da bi meri mogli ući. Kad se turbine ponovo zavrte, kompjuter će biti nedohvatljiv sledeća dva i po veka. Svaki pokušaj da se do njega dopre na neki drugi način biće neuspešan, ili će se završiti uništenjem celog sistema."
     "Zašto tako?" reče Tamis.
     "Morao sam obezbediti da sibilska mreža nikada ne padne u šake ma koje frakcije u ljudskim igrama borbe za vlast. Zato sam preduzeo mere da lokacija sibilskog neksusa ostane u apsolutnoj tajnosti. Zato ni tvoja majka, ni Gundalinu nisu mogli da objasne šta rade."
     Tamis pogleda majku. "Onda kako si saznala?"
     "Jednom prilikom, kad sam prelazila Jamu, pozvalo me je..." reče Kraljica, čiji glas je postajao slabiji. "Mene je... odabralo, da mu pomognem. Trudila sam se, tokom svih ovih godina..." Rid vide strahovit umor u njenim očima. "Pokušavala sam da shvatim šta od mene želi... zašto je odabralo baš mene."
     "Odabralo je baš tebe zato što si se zatekla na pravom mestu u pravo vreme." Zastao je za trenutak. "Ne kažem da je bilo samo igrom slučaja..." Dotakao se po glavi. "Ali ne kažem ni da je bilo u celosti predodređeno. Ipak, ti si stvorena, ti si Arijenrodin klon, iz jednog određenog razloga." Vide mali trzaj na njenom licu. "Ariška je dokazala da ima i snagu, i inteligenciju da izvuče ono što želi, ne samo od svog naroda, nego i od stranaca, pa i onda kad se to njima ne sviđa. Ti jesi ono što jesi, Luno Svetlohodna... ali, isto tako, jesi i Dama Thalasa", nastavi on blago, "ona na koju se ovaj svet oslonio, i poklonio joj svoje poverenje. Ti si ono što je trebalo da Ariška bude. Iz razloga što su tebe odgajili letnjaci, koji... koji su ostali u miroljubivim odnosima sa sibilstvom, i štitili mere... ti imaš sposobnost da sagledaš i širu perspektivu. Arijenrod to ne bi mogla. Ti razumeš zašto je važno, zašto je zaista važno..." Zastade. "Ti si ona budućnost u koju sam želeo da verujem."
     Spustila je pogled, zatim opet pogledala Rida; sada je u njenim očima sijala zahvalnost. Ali, izraz njenog lica poče se menjati. "Kažeš da će pristup kompjuteru biti moguć samo tri dana. Više od dva je već prošlo."
     Klimnuo je. "Zato ne možemo čekati. To je jedan od razloga." Pogleda svoje nemirne šake. "Tvoj muž je imao podatke o izgubljenim elementima merske pesme. Ja to moram rekonstruisati..." Uvide, s osećanjem tonjenja, da u celom gradu verovatno ne postoji nijedan kompjuter koji bi se sad mogao upotrebiti za onakvu obradu podataka kakva njemu treba.
     "To je već urađeno za tebe", reče Kraljica.
     "Gundalinu? Je l' to on uradio pre nego što su ga uhapsili?"
     "Nije", reče ona, sa nejakim osmehom. "Sibilski koledž je dovršio njegov rad." Dotakla je trokraki znak na sebi. "Mogu ti doneti trake. Reprodukovali smo merku pesmu i ubacili nedostajuće odlomke."
     Osmehnu se i on, protiv svoje volje. "Trebaće mi ronilačka oprema za dvojicu. Za njega, i za mene." Pokretom pokaza Tamisa.
     Luna se namršti. "Šta ćete raditi?"
     "Moramo siću u... dole u..." Primeti da je već pritisnuo šaku na usta, kao neko ko se suzdržava da se ne bi ispovraćao. Silom volje vrati ruku dole. "U more, kroz turbine, u kompjuter, zajedno sa merima. Moram lično da proverim sistem, da vidim šta je zapelo i gde, da reprogramiram... Treba merima vratiti ispravne pesme."
     U more, pod vodu... Davljenje, smrt, crno. Te slike su ispunile njegov um. Opet nije znao čiji je to strah, ko se to oduvek plašio da će umreti od vode, ko je oduvek znao da će voda, ili vodica, biti njegova sudbina... Tiho opsova, želeći da krikne. Tebi je odbrojano ionako, skote gadni, pomisli on sa žestokim gađenjem prema samome sebi. Ili smrt od vode, ili voda smrti. Nije bitno kako ćeš ti da crkneš! Ali, bilo je bitno... On pogleda noć, da ne bi morao gledati u oči to dvoje ljudi koji su ga gledali.
     "Zašto mora Tamis sa tobom?" upita Kraljica, a on u njenom glasu začu da se plaši za svog sina. "Ja sam sibila; sibilska mreža je odabrala mene."
     "Upravo zato. Ti moraš ostati van vode, na nekom mestu gde si zaštićena. Bićeš duboko u transferu, satima, u umu kompjutera... On će ti pokazivati, a ti ćeš meni govoriti, šta nije kako valja i treba. Ti si mi potrebna kao vodič, a ti ćeš mi i reći kad izlečenje bude završeno. To će, već samo po sebi, biti dovoljno opasno." Osećao je vrelinu njenog otpora, i njenu neuverenost, dok je pomno gledala lice čoveka koji je otrovao njeno drugo dete. "Nećeš moći da funcionišeš, do vragova! Treba mi neko ko će moći da radi sa mnom - a to mora biti drugi sibil, koji mora delovati kao posrednik koji nas povezuje." Pokretom pokaza Tamisa.
     "Ali ja sam mislila da si ti sibil", reče ona, još namrštena, iako je u njenim očima sada pojavio tračak razumevanja.
     Nasmejao se, gorkim užasom drugog čoveka. "Ja nisam, Damo", prošaputa on, glasom drugog čoveka. "Ja nisam sibil. Sibili su sveti. Ja sam ljuska žrtva, prineta..." Tamis se strese, gledajući ga netremice.
     Kraljičino lice se promenilo. Pružila je ruku, lagano, kao da se plaši da bi on mogao pobeći, i dotakla ga po obrazu, nežno kao da dotiče svoje dete. I taj, najblaži dodir njenih prstiju izazvao je šok, koji polete kroz nervne završetke u njegovom licu. Ali on se ne odmače.
     Trenutak posle toga povukla je ruku k sebi. "Doneću ti podatke i opremu, što pre mogu", reče ona. "Ali kako ćeš stići do računara? U grad ne možeš; ako bi pokušao da se spustiš u more, videle bi te Vanuove patrole."
     "Mi ćemo sići." Protrljao je oči prisiljavajući sebe da ostane koncentrisan, da mu misli budu u žiži, da funkcioniše kao jedno ljudsko biće. "Jama je pristupni tunel, spušta se do mora. Ide tačno do onog mesta gde mi treba sad da budemo."
     "Ali, nema struje, prema tome ne funkcioniše čak ni sama Jama."
     "Proradiće za nas", reče on blago. "Ona zna da smo tu. Želim da i ti siđeš u Jamu s nama. Ne smemo rizikovati da nas ma ko prekine u poslu. A kad jednom siđemo dole, više ni Vanu neće moći da nas dohvati." Zastade, videći da se njeno lice menja. "Da li si ikada doživela produženi transfer?"
     Klimnula je. "Jesam, jednom. Bilo je..." Zaćutala je, a on vide da Lunu još proganjaju, kao aveti, uspomene na jedno beskrajno odsustvo nečega. Bilo je kao davljenje...
     "Ovog puta neće biti tako", reče on tiho. "Biće - različito od svega što ti se ikad u životu desilo. Ali, ipak, biće naporno..."
     "Znam." Pogledala ga je sa osmehom umornim i tužnim. "A zar nije sve naporno?" Ustala je sa sofe. "Idem da sredim stvari", reče ona, odjednom rasejano. Još jednom pogleda Tamisa a zatim iziđe iz sobe.

     Luna Svetlohodna uđe u sobu koja je njenome mužu, pre nego što je otputovao na Ondini, bila, u ovom dvorcu, čitav svet... u Zemlju Smrti. Prođe polako po njenom perimetru, upijajući očima svaku pojedinost, sve što se u sobi nalazilo... Studijske materijale, uvoznu elektronsku opremu, improvizovanu postelju u koju je Ukres samoga sebe prognao kad ga je ona oterala. Nikad nije dozvolio posluzi ulazak u njegov privatni radni prostor; a otkad je nestao, to nije dopuštala ni ona.
     Sela je na rub tog njegovog uskog ležaja, podigla zgužvanu košulju koju je Ukres, svojevremeno, nemarno bacio. Pritisnula ju je na lice, počela udisati dobro poznati miris njegove kože, sve dok joj se um ne ispuni slikama: ona leži pored njega, u slatkom ljubavnom prepuštanju... Naiđoše uspomene: šta su sve značili jedno drugom, toliko godina. Iako je dobro znala šta su jedno drugome učinili, šta su sve odbacili ili pustili da im isklizne kroz ruke, sećala se, u ovim trenucima, samo dobrih stvari. Jer, sada nema potrebe da se seća ma čega drugog. On je sad mrtav. Mrtav...
     Odbacila je košulju i ustala, pošla po sobi, prošla pored terminala, setila se koliko je posla Ukres uradio, sam, ne dobivši nikakvo priznanje; kakve je tajne merskog pevanja otkrio, koliko će ta otkrića sada bitno uticati na tok događaja - sada kad više niko, niko neće moći da mu kaže hvala.
     Stala je pred stočićem čiju je zaključanu ladicu pre izvesnog vremena silom otvarala. Na njemu je i sad ležalo ono što je tada povadila i bez ikakve pažnje razbacala; onog dana kad je izgubila jedinog drugog čoveka koga je ikada volela. Znak Bratstva ležao je još na podu, gde ga je ispustila: simbol Kartografa, ujedno simbol svih onih beskonačnih permutacija izdaje i izneveravanja kojima vrvi pokret Kartografa - ali, ipak, sa dragim kamenom lepim poput samog sunca, simbolom prosvećenosti, blistavim, u srcu tog priveska.
     Otkloni pogled od priveska, zatim ga i šutnu. Onda sede za sto, poče uzimati jedan po jedan predmet... drvenu čigru kojom se Ukres igrao kad je bio dečak... pramen nečije kose, mlečnobele, u bočici od duvanog stakla... izvezeni ljubavni znak u obliku torbice koji je svojeručno napravila za njega, kad su zavetovali svoje živote jedno drugome... Zašto ih tada niko nije upozorio da će godine izgledati biti toliko duge... i da će sve biti presečeno ovako, bez upozorenja? Torbicu pričvrsti sebi na unutrašnju stranu košulje, do srca; tako ju je Ukres uvek nosio, kad je bio mlad. Lice, sada mokro, poče brisati krajem rukava.
     Onda je ustala, suvih očiju. Pošla. Jer - sibilski um je čekao; njen život nije bio njen.









77. TIJAMAT: Karbankl
     Počela je silaziti za svojim sinom i Ridom Kulervom, u teretni lift koji ih je čekao ispod ruba Jame. U poslednjem trenu podigla je pogled i videla Geju Džerušu, koja je i sad došla da bdi nad njeniom bezbednošću, kao što je, činilo se, oduvek radila. Luna vide uspomene u Džerušinim očima, uspomene na stradanje; na ovom mestu kao da nijednu sliku nije mogla sagledati bez aveti pamćenja. Džeruši je maločas rekla samo to da Rid veruje da može naći način da reaktivira ugašeno jezgro Karbankla, i da će to biti jak ulog na pregovaračkom stolu, u njihovom ratu nerava sa tuđinima... Više od toga nije mogla reći nikome. Ali, činilo se da je i to bilo dovoljno.
     "Neka bogovi - neka Thalasa bude s vama", promrmlja Džeruša. Pogleda pored Lune, Tamisovo bledo lice okrenuto nagore. I njegove oči bile su naoblačene uspomenama. Zatim pogleda Rida. Njena briga naglo se preobrati u sumnju.
     "Možda ćemo se zadržati dugo", reče Luna. "Možda satima. Sa tog mesta nećemo moći održavat' vezu s vama."
     "Čekaću", reče Geja Džeruša. "Koliko god bude trebalo." Čvrsto stisnu Luninu podlakticu, kao da može poslati svoju energiju, svoj duh, s njima. Sledećeg trenutka Luna siđe u lift.
     Videla je kontrolna svetla razasuta poput dragulja po mutnim licima opreme oko nje; palila su se svakog trena nova, i taj broj se brzo povećavao, baš kao što je Rid predvideo. Hermetička vrata zabravila su se iznad njih, oni ostadoše sasvim zatvoreni. Iza providnog zida kabine zidovi Jame ostajali su mračni i mrtvi, ne pokazujući nijedan znak aktivnog reagovanja. Ali Rid i Tamis stajali su pored tog "prozora", zagledani u dubinu, jednako nepomični i napeti.
     Luna se držala za šipku koja je, kao ograda, bila postavljena duž panela sa instrumentima. Lift je već krenuo svojom spiralnom putanjom u dubinu okomitog tunela. Luna se glatko uvuče između njih dvojice, pa pogleda i ona dole, i vide, ne tamu, nego zelenu svetlost koja ih je čekala i koja se pojačavala onom brzinom kojom je njen um prihvatao tu činjenicu.
     Ispuni je bezizvorna radost: setila se onog dalekog mesta, i dalekog vremena, na ostrvima njene mladosti, kad ju je takva svetlost privukla neodoljivo; kad je čula muziku koju nijedan instrument nikad nije stvorio, i kako su je te dve sile pozivale, pozivale u daljinu, pozivale...
     Pogleda Tamisa. Njegovo telo vide ocrtano prema svetlosti, kao siluetu načičkanu ronilačkom opremom; kaciga je mirovala, zaboravljena, u njegovim rukama. Luna vide isti takav zanos na njegovom licu, iščekivanje, radost... i senku žalosti, bol nerazdvojno upleten u uspomenu na dan kad je odabran: bol zbog Ngenetove smrti, zbog te žrtve koja je morala biti prineta u zamenu za dar sibilstva koji je Tamisu dat.
     Osetila je da se i njene uspomene na dan odabiranja zatamnjuju: setila se Ukresa... njegovog pokušaja da ide za njom kroz mrak pećine koja je bila njihovo odabiralište, ka svetlosti koju je, ipak, samo ona videla. Setila se njegovog lica, slepog i očajnog, u trenucima kad je postalo jasno da će ona biti odabrana a on ne. Tad ju je preklinjao da ne ide dalje, držao se za nju, pokušavao da je povuče unazad.
     Ali ona ga je tad odgurnula od sebe, izbezumljena od potrebe, i nastavila napred, u zagrljaj neodoljive svetlosti, žrtvujući njihovu ljubav, njegovo poverenje, svoje srce... Sada jednom rukom zagrli svoga sina. On se malo trže i okrete glavu ka njoj; vide šta leži u njenim očima. Klimnuvši glavom pomače se malo bliže Luni i pogleda opet napolje, u svetlost.
     Ona sada okrete pogled ka Ridu/Vanamoinenu, koji je stajao s njene druge strane. Njegovo telo bilo je kruto a pažnja prikovana na ono što se nalazilo dole, kao da je obuzet nekom gorućom opsesijom. Ali na licu tog čoveka, čije je telo fizički bilo prisutno pokraj nje, upotrebljeno kao nedobrovoljni domaćin za um nekoga umrlog pre više hiljada godina, videla se bespomoćna pomirenost sa sudbinom. Rid nije bio mnogo stariji od njenog sina, ali je u njemu bilo nečeg divljeg, kao da nikada nije znao za mir.
     Preli je talas dubokog sažaljenja prema obojici ljudi koji su sada stanovali u njemu; ali više prema Ridu Kulervu, mladiću čije izbuljene oči raširenih zenica sada ne vide, u to je bila sigurna, ništa osim tame. Rid nije sibil iako je Vanamoinen bio prvi sibil. Do koje mere sada Rid Kulervo razume ovo što se dešava, do koje mere se njegov strah prenosi na Vanamoinena... gde počinje jedan, gde se završava drugi? Koji od njih dvojice voli njenu kćer - da li su obojica vole?
     Spustila je glavu. Osvetljenje oko njih je jačalo, i sve jače vuklo njen um. Sklopila je oči, ali je to i dalje videla i čula. Strujalo je kroz nju kao sunčeva svetlost kroz prozorsko staklo. Osećala je da je prosvetljava iznutra, i da sve druge misli, interesovanja i emocije polako iščezavaju; da mora ostaviti svet koji je dosad poznavala, i sjediniti se sa ovim čudesnim. Nije se plašila, niti se ovo dešavalo protiv njene volje; išla je rado u susret ovom jedinstvu s nepoznatim, znajući da se celog života pripremala za to...
     Tek posle nekog vremena shvatila je da se kretanje lifta zaustavilo, i da joj Rid nešto govori. Sabrala je svoje misli, kao da su je iznenadili golu, i videla kratkotrajni sev razumevanja u njegovim očima. "Gospo..." ponovi on, neodlučnim glasom. "Vreme je. Treba poći napolje... i dole." Rukavom obrisa oznojeno lice. "Moraš da... da..."
     "Tako je." Osećala se kao da bi i kroz zatvorene kapke mogla videti njih dvojicu, kao da je njeno telo postalo providno, efemerno, potrošeno zračenjem iznutra. "Znam šta treba da uradim", reče ona tiho. "Tamise..." Pružila je ruku i dohvatila ga za šaku, u trenutku kad je on počeo da na glavu stavlja šlem. "Čuvaj se. Kad ti budem potrebna, obrati mi se, i ja ću ti se odazvati. Pitaj, odgovoriću." Dodala je ovo ritualno obećanje, videla da u njegovim očima sumnja počinje bledeti.
     Klimnuo je glavom; videla je da se tog trenutka "pustio", da se predao sirenskom zovu sile koja je sada živela svud oko njih. "Zbogom, mama", prošaputa, i spusti šlem na glavu.
     "Biću s tobom", reče ona, da umiri sebe koliko i njega. Opet okrete glavu ka Ridu Kulervu. "Biću s tobom", ponovi, obraćajući se čoveku u čije oči je sad gledala - oči stare kao samo vreme, ali ipak i prazne kao oči slepca. Rid skrenu pogled i namesti šlem na glavu, ne govoreći ništa; pokreti su mu bili više trzaji, nepouzdani.
     Na zidu iza njih zjapio je otvor, koji ranije tu nije postojao. Rid se progura pored nje i iziđe. Za njim pođe Tamis; na izlazu se osvrte da je pogleda. "Volim te", reče ona, ali ne znajući da li on to čuje.
     Vratila se prozirnom zidu i pogledala napolje. Ispod nje, ispod mesta gde je lift konačno legao i smirio se, bilo je more. Videla je da ta voda bubri od plime; voda koja kao da je živa od neke čudne fosforescencije, svetluca zeleno, vrtloži se u nekom neprirodnom, hipnotičkom plesu sa samom sobom. Sad je Luna osetila i miris te vode: sirov, prodoran, sa aromom zelene svetlosti... Vide njih dvojicu kako silaze. Kretali su se polako, možda nalazeći neke oslonce neupadljivo ugrađene na pojedinim mestima, ili prosto koristeći nasumične udubine i izbočine u zidu mašinerije.
     Pred njenim očima Tamis se pustio i bacio u vodu koja je čekala. Videla ga je, zatim, kako izranja. Vanamoinen/Rid se još držao kao muva za svoja nepouzdana uporišta na zidu; najzad se i on pustio, i sručio u fosforescentno more kao kamen. Nije se više pojavio. Onda i Tamisova glava nestade ispod površine.
     Stajala je tako još koji trenutak, zagledana u površinu vode, u to stanje neprekidne promene sada nenarušeno ljudskim oblikom. Čvrsto se držeći za ivicu instrument-table ispred sebe, ona pokuša da ponovo sklopi oči, i tek tad shvati da su već sklopljene, i da je sad ona na ivici nečega što čeka nju, da je nastupio čas da se i ona pusti, da padne unutra... "Input", šapnu ona, i oseti da njeno telo pada - kroz tamu transfera, u more daleko čudnije od onog ispod nje... čudnije od ijednog drugog u kome je ikad bila...
     Mrak se preobrazio u svetlo/muziku, u simfoniju čula koja je u odnosu na malopređašnje stimuluse bila kao energija celog jednog sunca prema energiji plamička sveće. Ta snaga raširila je njenu svest u spektar: Luna se pretvorila u sve boje svetlosti, njen um je bio mreža od milijardi niski bisera, poneta vrhom jednog beskonačnog talasa... a taj talas je ona: uzdiže se i pada, kretanjem večitim iako bez zamaha, kretanjem koje teče i savija se natrag u sebe i kroz sebe, prolazeći redom kroz boje koje još nemaju imena; prolazeći kroz tokove leda, kroz talase tečnih kristala satenski presavijenih poput mesa, kroz obojeno drago kamenje, polirano, savršeno, koje teče poput suza...
     I znala je, sada, da je svaki put ranije, ulazeći u ovu ravan postojanja kao obična sibila, ulazila kao slepa, videla samo mrak. Kad ju je Gundalinu pozivao dublje u tajno srce sibilstva, dizala se na viši nivo svesti, pod zaštitom znanja Kartografa; ali i tad je samo nazirala zlatne refleksije ovih beskrajnih površina. Sada su se, međutim, rasprsla sva ogledala, pale su sve barijere, telesne i duhovne, vremenske i prostorne, i ona se nalazi ovde, u nemogućem. I vidi. Jer ona egzistira u. Ona jeste...
     ...jeste u nekom mestu onostran prostor-vremena, ili pored ili čak unutar prostor-vremena, a odatle ima pristup do svih mesta i do svih vremena; ovde vreme nije reka, nego je more. U tom moru Ona je sibilski um, plameno svestan svog neksusa, svoje žiže, svog fizičkog postrojenja koje je vezano u vremenu i skriveno ispod mora i stenovite mase, na jednoj majušnoj, marginalnoj planeti: to je ta veštačka inteligencija koja u sebi drži Njen identitet i celokupno nagomilano znanje čovečanstva, programiranjem uneto u tkivo sačinjeno od tehnovirusnih ćelija. To je ono sidro koje Nju povezuje sa kratkotrajnim, bespomoćnim životićima pojedinačnih stvorova kakvi su Njeni roditelji ali i Njeno potomstvo... to je onaj mozak koji sada posustaje zato što su Njena deca, u kratkovidosti svojih vremenski vezanih života, počela da žderu Nju samu, i na taj način da uništavaju jedino uporište koje Nju vezuje sa njihovim univerzumom.
     Njen nervni sistem - mnoštvo emitovanih svetlećih mreža sačinjenih od čestica/talasa, i mnoštvo senzora i prijemnika od razumnog mesa - raširio je pipke preko ogromnih prostora galaksije koju su ljudi nastanili; on sluša, reaguje, odgovara na pitanja i brine se o potrebama nebrojenih molilaca; i uvek, dobrovoljnom službom sibila, traži načine da ublaži razdore, da pojača razumevanje.
     Ali sada neko uništava Njenu sposobnost reagovanja; ljudske grabljivice rastržu jednu po jednu nit Njene memorije. To nezvano mešanje u Njen proces dovodi do osakaćujućih mutacija u Njenom središtu; zato Njena, uvek iskošena, veza sa životima smrtnika postaje sve razređenija, sve nepredvidljivija. Ako se tako nastavi, odstupanje će uskoro biti toliko duboko da će Ona zaboraviti svoj razlog postojanja; prestaće da funkcioniše u njihovoj prostor-vremenskoj ravni.
     A kad se to desi, ostaviće iza sebe haos i patnju... sa užasnim i dalekosežnim posledicama. Raspašće se čvorište "pametne materije" u kome leži Njena memorija; pri tome će biti uništen drevni grad Karbankl. Kopno oko mesta gde je sad Karbankl pretvoriće se u ključalu, smrtonosnu ranu prepunu transformisane materije; realnost će biti izobličena, tako da će Tijamat, na kome je i sad malo nastanjivih površina, postati nenastanjiv, biće pustoš, nijedno živo biće neće opstati. Ali i svako mesto odabiranja, na svim planetama gde je sibilstva ikada bilo, postaće po jedna takva zagađena rana; nasledstvo Imperije postaće kletva Imperije, krenuće napred, kroz vreme, i zapahnuće svojim truljenjem civilizacije koje su Imperiju nasledile. Svaki sibil i svaka sibila će poludeti, jer će sibilski virusi u svima njima početi da funkcionišu pogrešno...
     Zato je Ona upotrebila svoju slobodnu volju, koju je, do neke mere, uspela u sebi da izgradi; upotrebila je i sve druge uticaje i snage koje je smela, s ciljem da stvori živuće, dišuće alatke koje će je spasti. Razasula je semenke svoje duše u vetrove merivog vremena, nadzirala ih je dok su rasle i davale plod, presađivala ih je kako god je znala i umela. Svu svoju energiju, a energije je bilo sve manje, ulagala je da bi došla do ovog trenutka. Prizvala je u život otelotvorenje Vanamoinena. Dovela ga je ovde, stavila mu na raspolaganje isceliteljske ruke i voljne umove, koje je stvorila da bi mu pomogla... Učinila je sve što je bilo u Njenoj moći. Ako oni sada dožive neuspeh, to će biti kraj Njene veze s njima, i kraj njihove sposobnosti da dospeju do Nje, i jedni do drugih; kraj sibilskog uma.
     Sad je bila prava prilika, jedina prilika, poslednja prilika da Njeni uništitelji postanu još jednom Njeni izlečitelji, da iz smrti donesu život. Ona pođe ka fokusu u sebi, privlačeći razasute trunčice svoga bića, voljom neodoljivom poput gravitacije; uvlačeći ih sa sobom, dole, u fizičku matricu svoga jezgra, u nemirno prisustvo pametno-materijske plazme. Poče osećati ključalu vrelinu pametno-materijskih grozničavih snova, koji su unosili sve više grešaka i naopakih usmerenja u cirkjute mreže; vide oblik boleština koje su se kroz računar proširile zato što meri nisu mogli da tkaju svoje pesme i time uravnotežuju jednačinu. Svim tim događajima bila je svedok, znala ih je, pretvorila se u njih... i sad je čekala promenu.

     Rid je tonuo kroz crnu vodu, vučen dole, i još dole, neumoljivom snagom skrivenih vodenih struja; u njegovom sluhu još su se sudarali odjeci njegovog sopstvenog krika, koji mu je izmakao u trenutku kad je izgubio oslonac i počeo padati u more. Kad je pljusnuo u vodu, učinilo mu se da je svemu kraj; ali sad, čvrsto u zahvatu mora, osećao je opet gotovo smirenost, kao da je prošao kroz užas i otišao dalje, u neku drugu emociju, izvan svih njemu poznatih skala.
     Reflektor na njegovoj kacigi pokazivao mu je crne amorfne zidove uspravnog tunela, i figuru Tamisa Svetlohodnog u ronilačkom odelu, koja je plovila kroz taj mlaz svetlosti. Tamisov reflektor nekad se primećivao, nekad ne. Ali bila je prisutna još jedna vrsta svetlosti, neopisiva, koju je više osećao nego video: čudno zračenje koje se u mlazevima slivalo u njegov mozak ne prolazeći uopšte kroz oči. Isto takvo zračenje zapazio je pri prelasku preko mostića iznad Jame; ali tek sad je razumeo da to nije bilo gledanje očima. To je, za njega, video onaj Drugi - Vanamoinen, onaj sa očima sibila, onaj kome je vidljiv i širi oblik prostora kroz koji ovog trenutka putuju.
     Vodena matica je naglo zaokrenula, počela ga kovitlati i uvlačiti brže u dubinu, kroz momenat vrtoglave panike, u novi pravac proticanja. Rid se vrati u uspravan položaj, ali puštajući da ga voda nosi dalje, štedeći snagu koja ga je polako napuštala. Ovako i treba da bude, uporno je govorio Drugi u njemu. Posao teče po planu.
     "Šta se dešava?" Iznenadio ga je Tamisov glas iz slušalica u šlemu.
     "Ušli smo u takozvani 'vod'." Izgovorio je te reči svestan da je to znanje koje mu neko drugi sipa u usta; izgovorio je poslušno, kao marioneta, zato što je i bio marioneta. Sad više nije imao iluzija. Konačno mu je bilo jasno zašto je nastavio da živi, uprkos onako duboke mržnje prema sopstvenome životu i očajne želje da ga prekrati. Bilo mu je jasno čija opsednutost ga je prisiljavala da živi sve dok ne stigne na ovo jedinstveno mesto, u ovaj prekretni trenutak. Konačno je, čak, znao i zašto... "Naime, to je poprečni tunel kojim morska voda dospeva u pećine ispod grada."
     "Kakve pećine?" Tamisov glas zvučao je u njegovom sluhu avetno.
     "Bušili smo zemljinu koru ispod gradilišta Karbankla. Vidi ono napred..." Mlazom svetlosti svog reflektora pokazao je, i osvetlio, nešto veliko, što se nalazilo ispred njih. Svetlucanje legura, glatki sjaj keramike - to kao da su bili mačevi i bedemi nekog tuđinskog grada ispod mora, nepojamno širokog i visokog, sa nezamislivom svrhom postojanja. "Ono su turbine..." Opsova iznenađeno, videći da je nešto proletelo kroz njegov zrak, i da se vraća, štaviše da mu se već kovitla oko lica.
     Mer. Dva mera, tri - već izlaze iz pećina. Zapita se nisu li i mnogi drugi već otišli, uvereni da su uspešno dali svoj doprinos pokidanom ritualu. "Moramo požuriti", reče on. "Inače će meri otići pre nego što mi uopšte stignemo do njih. Čim počne oseka, turbine će se reaktivirati. Koji god mer ne iziđe do tog trenutka, ostaće unutra zarobljen, ili će biti sasečen na komadiće u pokušaju da se probije napolje."
     "Čovek isto tako?" reče Tamis.
     Rid baci pogled ka njemu, vide bledo lice mladićevo iza "stakla" kacige, osvetljeno njegovim, Ridovim svetlom. "Čovek isto tako", reče Rid. Pogleda opet napred. Poče primoravati svoje bolno telo da ga brže potiskuje napred; za taj napor "voda smrti" ga poče opakije kažnjavati. Znoj mu je curio u oči; žmirkao je da bi ih očistio, a ronilačkom odelu je naredio da snizi unutrašnju temperaturu. Oko njegovog grozničavog mesa poče se širiti hladnoća, blažeći bolove, do kosti duboke, izazvane raspadanjem tela delić po delić.
     Doplivaše do praznine između dva kraka elise. Ovde je morska struja bila još brža, jer se morala probijati kroz prostor sužen prisustvom turbine. Rid, dok ga je voda nosila kroz jednu elisu, drugu, treću... pogleda gore; mozak mu se paralisao od prizora tih golih oštrica. Red za redom, dignute, kao dželatska sečiva; spremne da kazne uklete grešnike, u mraku i teskobi ovog mesta koje je celom svojom širinom i visinom vizija pakla... krv, bol, smrt od vode...
     Napliv panike probio se kroz zidine njegove samokontrole: jer, najednom je shvatio da dobro zna, i da je oduvek dobro znao, kakva će biti njegova sudbina kad pitanje njegove egzistencije dobije konačni odgovor. Smrt od vode... smrt u vodi... davljenje... Pa, on se već davi, u užasu... Davi se u ovoj zelenoj svetlosti koja je najednom svuda u njemu, i kojoj Drugi već daje odgovor, sa zanosom koji je toliko jak da mu se ne mogu odupreti ni njegov užas, ni njegova panika, pa, konačno, ni sama njegova svest...
     On je Vanamoinen, a krik onog drugog, negde u njemu, zamire, pretvara se u statički šum. Taj drugi bio je Rid Kuleva Kulervo, i gle, pao je u njega i nestao u dubinama njegovog, Vanamoinenovog uma. Sada je on sasvim slobodan, i sasvim na vlasti; po prvi put otkad se probudio u ovoj robijašnici od mesa, gde stanuje zajedno s tim nepoznatim mučenikom. Brutalne godine provedene u ulozi Kulervovog zatvorenika koji ne može govoritibile su košmar... a ipak, on sada zna da je, svojom borbom za opstanak, naneo Kulervu više nevolja i izdaja nego što je sam Kulervo ikada počinio.
     Vanamoinen oseti saučešće prožeto osećajem krivice prema tom čoveku koga je sudbina odabrala da bude žrtvovan radi opšteg dobra. Ali, ne može sad dopustiti da ga Kulervov strah, pa ni njegov sopstveni strah, spreči u izvršavanju onog što treba da bude učinjeno; inače će ispasti da su obojica živeli, i poginuli, uzalud.
     Prošli su kroz turbine i pred njima se raskriliše podzemne pećine, prožete zračenjem koje mu je omogućilo da ih vidi savršeno. Svuda oko sebe video je mere, čija su tela bila u pokretu, u kratkotrajnim blistanjima i senkama. Njihovo kretanje, sasvim slobodno i nesputano, vođeno tečnom gravitacijom ovih dvorana, bilo je kao živo otelotvorenje same radosti i same strasti. Vanamoinen naredi svojoj kacigi da uključi spoljašnje mikrofone; sledećeg trenutka glavu mu ispuniše merske pesme, uznemirujuće, ali sposobne da dopune njegovu viziju. "Tako mi svega..." šapnu on osećajući da mu je najzad dato ono ispunjenje koje mu je uskraćivano već stotinu ljudskih životnih vekova.
     Čuo je, sada, nebrojeno mnogo varijacija na samo nekoliko bitnih tema, koje su se stalno iznova pojavljivale: svaka kolonija imala je svoj odlomak pesme, a povezana celina se uzdizala i padala, uzdisala i cvrkutala, odjek odjeka, u jednom horu, koji, iako srcolomno divan, kao da je bio ipak, poput njihovog plivanja, čista nasumičnost. No, njihovo kretanje nije stvarno bilo nasumično. Bile su to mnoge niti u pokretu, i tkale su krhku paučinu čiji je plan bio vidljiv samo umu koji je rođen sa sposobnošću da to prati, umu koji je osposobljen da ovlada tajnama logike; baš kao što je osvetljenje ove dvorane zračnom energijom sibilskog neksusa vidljivo samo onoj percepciji koja je izmenjena sibilskim virusom ili "vodom života".
     Pa ipak, Vanamoinen je, slušajući onim delom svog uma koji uvek, maltene mistično, zapaža strukturu u haosu, a ispod reda nered, sada čuo i tišine izgubljenih pesama, vlakna pesme nepovratno pokidana i izmenjena, uništena pokoljem koji je izvršen nad čitavim naseobinama mera. Trebalo je da međuigra svih tih pesama, zajednički čuvana, održavana kroz hiljadugodišta, prenosi "pametnoj materiji" sibilske mašine hijerarhijski raspoređenu, šifrovanu seriju poruka, da bi se promene u sistemu, ako su se dogodile, mogle ispravljati, a rekalibracija izvršiti.
     Pošto je sibilski um na zapaljiv način svestan, ali samo napola svestan, sebe i svog funkcionisanja, on, Vanamoinen, od početka je znao da su greške i "iskliznuća" neminovnost. Zato je stvorio sistem koji se sastoji iz dva dela: jedno je hardver sibilske mašine, prividno dovoljan sam sebi; drugo je merski rod, bioinženjeringom stvoren. Dva sistema, zapravo, i oba podložna greškama, jedan postavljen tako da bude što stabilniji, a drugi što elastičniji; sjedinjena u celinu. Ispuni ga ponos čist kao svetlost: nikada dosad nije stvoreno ništa ni nalik sibilskom sistemu, ništa tako obimno, ništa što bi tako radilo - a on, on je autor. On je sibilstvu dao život...
     Namera je bila da sibilska mašina i meri rade zajedno, da bi celina bila izuzetno otporna na kvarove; dugoročna pouzdanost trebalo je da bude garantovana upravo sposobnošću ta dva sistema da jedan drugoga leče. On, Vanamoinen, dao je sibilskoj mašini mere, da budu straža koja će primetiti i ispraviti odstupanja; ali je merima dao ovo okupljanje, da bi sibilska mašina osmotrila u kakvom je stanju "voda života" u merima, i unela, ako je potrebno, ispravke u programiranje te "vode" to jest tog tehnovirusa. Tako bi meri imali sposobnost da se prilagođavaju eventualnim promenama u svojoj životnoj sredini... U isto vreme, njihova latentna plodnost bi se oslobađala, tako da bi oni odmah posle ovakvog okupljanja mogli da se razmnožavaju... i to zahvaljujući dejstvu zračenja koje sad obasjava vodu oko njega. Davanje, i uzimanje; zajedničko posedovanje poklona koji su od životnog značaja. Međutim, i najbolji od njegovih planova konačno su skrenuli ka propasti, zato što je i on, kao i Ilmarinen, bio samo ljudsko biće...
     I tako, probuđen iz mnogovekovnog zaborava, ovaj veštački konstrukt njega (iako se oseća mnogo realnijim, zatočen u ovoj robijašnici od mesa, nego što se u svom pravom životu ikada osećao) mora da dovede stvari u red, a na raspolaganju mu je samo jedno vreme. Sad.
     "Veličanstveni su..." mrmljao je Tamis pored njega. "Nikad ih nisam video ovako, ni čuo da svi pevaju zajedno..."
     "Nije niko", reče Vanamoinen blago. "Niko, nikad. Sad moraš pevati s njima - uključi snimak upotpunjenih pesama, i plivaj s njima. Kad čuju novu pesmu, naučiće je, razumeće da je nešto bilo nekompletno. Proveriću funkcije sibilskog kompjutera. Ako sve bude išlo dobro, tvojim radom će rekalibracija biti potpomognuta. Ali, ja moram raditi neposredno sa kompjuterom, jer je iskliznuće vrlo krupno a nama nije ostalo mnogo vremena. Kad te pozovem, dođi kod mene."
     Tamis klimnu glavom. "Gde je... kompjuter?" upita on, gledajući tamo i amo. Glas mu je bio slabašan od strahopoštovanja, jer je uvideo magnitudu znanja koje mu je povereno. "Ne vidim nijednu mašinu."
     "Svud oko tebe su." Vanamoinen je digao glavu i pokretom pokazao svuda uokolo, puštajući da zeleni sjaj ispuni čitavo njegovo vidno polje. "To 'moždano tkivo' je tehnovirusno. Ugrađeno je u matricu stena od kojih su sačinjeni zidovi ovih pećina." Tamis ga je gledao sa mešavinom neverice i osećanja čudesnog. Vanamoinen se osmehnu i pruži ruku, dotače mladića po ramenu. "Ti samo radi tvoje. To je sve." Prstom pokaza prema merima koji su plesali; njihova muzika opet mu ispuni glavu, kao gutljaj sveže vode. Tamis zapliva tamo, osvrte se samo jednom, i izgubi se u njihovom plesu.
     Vanamoinen se u vodi obrte i zapliva nagore, kroz bleštave prostore pećine, prema jednom neupadljivom neravnom mestu na ionako namreškanom zidu. Tu su ga čekali instrumenti za uključenje.
     Pronašao je mesto, jer je prepoznao baš taj oblik nabora na kamenu; zapamtio ga je... juče, pre više od dve hiljade godina. Skide teške, izolovane rukavice, oseti poljupce hladnog fluida na goloj koži, primeti pokušaj tečnosti da se zavuče i u njegove rukave, koji su se, međutim, sami stegli i zatvorili oko zglavaka. Poče da prepipava zid, kao slepac, i začas naiđe na kontakte. Mašina ga je pozdravila dobrodošlicom: talas elektronskih stimulusa jurnu uz njegove ruke, kroz telo, u mozak. Jeknuo je, i zamalo da izgubi dodir; u njegovim sinapsama, koje su već bile zahvaćene procesom degeneracije, ovaj šok je pekao poput tečne vatre.
     Naporom volje uspeo je da održi šake na tom mestu. Interfejs je proučio obrazac njegovih moždanih talasa, i sledećeg trenutka potvrdio njegov identitet. Prostor iza njegovih očiju ispuni se, odmah zatim, poplavom podataka, koji su bleštali po celoj širini vidnog polja njegovog uma; jer, svi zaštitni mehanizmi računara su se otvorili pred njim, i dali mu pristup do prvobitnog operativnog sistema, koji su zajedno projektovali Ilmarinen i on. Ilmarinen. Neodoljiv osećaj izolovanosti, gubitka, prekidanja, ispuni ga naglo: njegov pogled prolete kroz dubine vremena koje su ga razdvojile od života i smrti Ilmarinena i njega samog. Ta osećanja su samo fantomi, reče on sebi žestoko; samo uspomene na tugovanje za nečim minulim, beskorisne, štaviše i opasne za njegov rad. Prema patnjama Rida Kulerva nije imao milosti; sad ne sme imati ni prema sebi. Mora uspeti.
     Nanovo se usredsredio na podatke koji su punili njegov um; sad je bio slobodan od svih strasti, osećao je samo nezadovoljstvo sistemskog inženjera koji konstatuje da je sam sebi bio najgori neprijatelj. Poče postavljati pitanja, studirati, upoređivati; njegov mozak skliznu u jedno izmenjeno stanje u kome više nije postojalo ništa osim čistote obrazaca. Poveo je svoje misli ka konačnoj realnosti komunikacije, procesora, algoritama - ka onim stvarima koje su ostale univerzalne, i kojima nisu uspeli nauditi ni tokovi, oseke i plime vremena, ni ljudske slabosti, ni nemiri jedne artificijelne inteligencije koja je samo ovlašno ukorenjena u ma koji određeni prostor ili vreme, u ma koji određeni univerzum. Prikupljao je informacije, sređivao ih mukotrpno, imajući na raspolaganju samo sirovu snagu svog, ljudskog, uma; zahvalan što je mladi Kulervo rođen sa talentom za matematičko razmišljanje, tako da je ovaj oblik rada sad bio moguć, ali, jednovremeno, ogorčen što se to telo, drogom upropašćeno, već raspada.
     U sadašnjosti, neizbežnoj, vremenom vezanoj, prolazili su sati; u singularitetu u kome sibilski um postoji, nisu. Vanamoinen je dovršio merenje nastalih pomaka, utvrdio koliko je sibilski um odlutao u kosmičko more. Pomišljao je i na tečnost od zvezdopogonskih virusa koja leži u srcu jedne pokrajine zvane Nakrajsveta; sećao se šta je to jezero, kad se predalo nasumičnosti, učinilo svetu oko sebe; sećao je kako su okončali patnje jezera... on, i Gundalinu.
     Nikada nije zamišljao da će neko poput Gundalinua izgubiti sve, pobuniti se protiv svoje nacije, i protiv vladavine reda i poretka iako je odgajen da baš takvu vladavinu obožava... sve zbog strasti - zbog ljubavi prema Letnjoj Kraljici, i zbog ljubavi prema širem dobru. Ilmarinen, pomisli on opet; nije se mogao uzdržati od takvih misli. Strasna ljubav, i saosećanje, Ilmarinena, njegova pasija i kompasija, doveli su do stvaranja ovog ustrojstva. On sam, Vanamoinen, nikada ne bi zamislio ni potrebu da se nešto takvo napravi, da nije bilo Ilmarinenovog vizionarstva. Jer, on je oduvek bio prvenstveno sistemski inženjer, čovek koji se bolje snalazi sa mašinama nego sa ljudima, zagubljen u lavirintima teorijskih razmišljanja. Međutim, Ilmarinenova neodoljiva humanost izvukla ga je iz dotadašnjih skrovišta, učinila ga realističnijim. Njih dvojica bejahu dva opozita koji se privlače, a rezultat nastao spajanjem njihovih života bio je veći od zbira komponenti uzetih ponaosob.
     Nije imao Ilmarinena pokraj sebe na Jezeru vatre - ali je imao Gundalinua. Sad uvide da je sibilski um našao u Gundalinuu neke dubine za koje je paranoični Kulervo uvek bio slep. Zatim uvide da je, i tako, kad je gledao Gundalinua samo kroz Kulervove oči, osećao prema njemu neki početak čežnje. Njegove sopstvene oči uvek su videle u tom Gundalinuu neki trag Ilmarinenove vatre. Gundalinuovo prisustvo ga je stabilizovalo, godilo mu je - začudo, i Kulervu - čak i kroz statičke smetnje Kulervovog podozrenja i straha.
     Pitao se gde je Gundalinu sada, šta su mu Kartografi uradili; kako se onaj red Kartografa, koji je on, Vanamoinen, upamtio, pretvorio u ovakav lavirint podvala i laži... Ipak, uprkos mnoštvu ruku, od kojih svaka veruje da poseže ka drugom, zasebnom cilju, evo šta se dešava: Velika igra donosi njega na odredište, kao što je i trebalo da se desi. Članovi Kartografa svi su se zakleli da će štititi sibilsku mrežu i služiti joj... On uvide da su, sa tačke gledišta sibilskog uma, Kartografi svoju dužnost izvršili. Ljudske percepcije dobra i zla postaju beznačajne, na ovoj ravni. Bratstvo i Zlatna sredina sebe sagledavaju kao dve zaraćene strane, u smislu da je jedna strana otelotvorenje Haosa, a druga Reda; ali, njihove stvarnosti su daleko ograničenije, kompleksnije, i sa daleko više samozavaravanja nego što oni ikada mogu znati. Išli su zasebnim putevima ali su stigli do istog odredišta. A sudbina je odredila da put bude, za odabrane alatke sibilskog uma, dug i naporan, bez obzira ko je zbog kojih opredeljenja pošao...
     Najednom oseti bol tako jak da mu od toga pripade muka u stomaku. Talasi bola počeše se valjati kroz njegov um. Prinudili su ga da uvidi da nije ispunjen samo jadom zbog uspomena, da nije samo zbog toga ovoliko drhtanje i grčenje ruku i preznojavanje čitavog tela. "Tamise!" povika on, okrećući se da pogleda mere.
     Polako, posle - činilo se - čitave večnosti, vide Tamisa koji se dizao ka njemu kroz uskomešani oblak tela, još uvek sa rikorderom u šakama. Vide izraz spokojstva, vedrine i zadovoljstva na licu tog mladića; ali vide i kako se taj izraz izgubio čim je Tamis doplivao dovoljno blizu da vidi na šta liči njegovo lice. Za zakašnjenjem uvide da je jedan od mera doplivao za Tamisom, odozdo. Prepoznade da je to Svilena, Arijelina drugarica, i oseti nalet olakšanja što je lov dosad nju zaobišao.
     "Daj rikorder njoj", reče Tamisu, ne obraćajući pažnju na izraz na dečakovom licu niti na zvuk svog glasa. "Pošalji je dole."
     Tamis učini tako. Otkopčao je pojas sa opremom, prikačio rikorder na njega, a onda ga namestio oko njenog vrata. Vanamoinen joj naredi da se udalji, povikom oštrim, hitnim; isprati pogledom njeno spiralno spuštanje u dubine. Njen pogled, pre nego što ih je ostavila, bio je pun mračne radoznalosti.
     "Vreme ti je za transfer", reče on Tamisu. "Ovo je sistem AI, artificijelna inteligencija. Ja ću mu dati povratne informacije, zvane fidbek, potrebne za rekalibraciju. Uz malo sreće, meri će dalje održavati ispravnost sistema. Ali, ovo bi moglo potrajati; je s' ikad bio u produženom transferu?"
     "Ne, ali spreman sam", reče Tamis, odrečno vrteći glavom unutar kacige. Oči su mu bile pune samopouzdanja, poverenja, i mladalačkog optimizma.
     Vanamoinen opet pomisli na Ilmarinena; i na Gundalinuovu ljubav prema Kraljici Luni... zatim na kćer njih dvoje, koju on voli, i na sina njihovog, koji je tu, uz njega, snažan i zgodan momak pred kojim je čitav život, koji ima ženu, uskoro će imati i dete, ima sve razloge da živi... Potom se seti kako je Ilmarinen voleo onu žensku po imenu Mid, u vremenima pre nego što su se njih dvojica sreli. Ilmarinen i Midova su imali dece, zato što su želeli da tim načinom obezbede sebi osećanje neprekinutog nastavljanja. Tada je zavideo Ilmarinenu na tome; nikad nije prežalio što sam nije imao dece. Meri su tvoja deca, govorio mu je tada Ilmarinen. Svaki sibil i sibila koji se ikada rode biće tvoj sin ili ćerka. Ali, nije to bilo isto. On opet pomisli na Arijel, beznadno, a talas vrele čežnje zapljusnu uzdrhtalo Kulervovo telo iznutra, kao da se život bori protiv smrti.
     Vanamoinen poče žmirkati da potisne znoj iz očiju. Proguta tugu koja mu je zagušila grlo. "Ono što ćeš videti... videti... kad pređeš u transfer, biće sasvim drukčije od svega što si ikada do sada video. Nemoj se tome opirati... koliko pamtim, tamo je divno. Pitam te, sibile..."
     "Input", reče Tamis. Njegovo lice postajalo je napetije; njegov pogled bio je čvrst. Zatim Vanamoinen vide da mu oči postaju staklaste, i da momak klizi u transfer. Vanamoinen poče govoriti na svom jeziku - reči koje će Tamisu dati pristup u drugu stvarnost AI uma, mada filtriranu kroz percepcije Lune Svetlohodne.
     Tamis se počeo sitno trzati; umesto da pliva, sad je samo plutao, zato što su se dva uma smenjivala na vlasti u njegovom telu, koje više ništa nije moglo učiniti svojom voljom. Vanamoinen pruži ruku, dohvati Tamisa za prsa ronilačkog odela, dovuče ga do jedne pukotine u stenovitom zidu, i ostavi ga uglavljenog u taj zagrljaj. Opet pritisnu šake utrnule od hladnoće, maltene lišene osećaja, na tačke kontakta na interfejs-ploči. Pomno gledajući Tamisove oči vide da je u njima sada neko drugi, ko mu uzvraća pogledom.
     "Luna Svetlohodna?" upita on blago, na tijamatskom.
     "Da", reče ona, glasom svoga sina.
     Pitao je ponovo, sada svojim jezikom, i začuo kako kroz nju odgovara neko drugo prisustvo. Kad je bio siguran da oboje mogu reagovati na njegove reči, poče, kroz interfejs, saopštavati sibilskoj mašini instrukcije za ispravljanje grešaka koje su se nakupile. Radio je, sada, precizno ali indirektno, ono isto što je Gundalinu na grubo neposredan način učinio kad je vakcinisao Jezero vatre: pokretao je strahovito bolni proces izlečenja.

     Luna je osećala da se Njen fokus pomiče, da klizi, zbog podataka koje je Vanamoinen počeo unositi: nailazili su kroz lagani tok njene svesti kao gorući vetar. Matrica oko nje se delikatno promenila, pa još jednom, i opet, kao difraktovane boje u prizmi koja lagano rotira.
     Osetila je u Njoj prinudu: mora sabiti svoju žižu na manji prostor, posegnuti kroz blistavi biser, jedan među milionima sličnih dragulja koji su Njene oči, mora se kroz svoju površinu izvući u onu "crvlju rupu" u vreme-prostoru, koja vodi do uma njenog sina. Luna pogleda kroz njegove oči, vide šta radi Rid-koji-je-Vanamoinen, poče odgovarati na njegova pitanja, prisiljena da opisuje promene u nečemu što je, za nju, neopisivo fluksno stanje, štaviše - da ih opisuje jezikom koji ne razume.
     Ipak, čim je opisala ono što je za Nju neopisivo, oslobođena je, puštena u fluks, postala beskonačna, pogledom doprla u najdalje zakutke Stare Imperije, dotakla mnoge nasumične dragulje koji su se otvarali ka umovima sibila na svim svetovima gde ih još ima; osam svetova za koje je ona znala bili su samo neznatni delić toga mnoštva. Sada vide - pet stotina svetova; na njima, pola miliona sibila; saznade identitet svakoga od njih, ko ima kakav pristup do nekog posebnog znanja, kojim može obogatiti zalihu spremljenu ovde, u čvorištu njenog pamćenja. Sad ona zna prošlost, sadašnjost i budućnost svih njih, a ipak, ne može imenovati nijedan postupak, ne može odrediti smer ma kom delovanju, jer zna da su svi oni ovde, u ovom mestu, svi deo Nje, a Ona deo svih njih... Njena egzistencija se preklapala, presavijala, i prolazila sama kroz sebe, spajala je sve sibile, ali na načine koji su jednom, za vreme vezanom, smrtnom umu sasvim lišeni smisla.
     Činilo se da je njeno sopstveno postojanje, ovde, bezvremeno, kao da je Ona oduvek van vremena: svaki put se proširuje u beskonačnost, ali i steže u uzani prostor skrivene matrice, gde se jedan poluživi sistem menja, prelazi na druge perceptualne strukture, mutira oko Nje, u Njoj, tako da Ona, svaki put kad se vrati sebi i pogleda Vanamoinenov trud kroz oči svoga sina, vidi sve jasnije...
     Najzad ga je Luna videla savršeno: meri u pokretu oko njega, kao akvarel, njegovo lice izmučeno, pogled očajnički, ali ipak u očima sjaj pobede, ne mnogo različit od svetlosti ludila. "Idi slobodna", reče joj on, njenim a zatim i svojim jezikom, dižući obe ruke kao da je ona drijada a on nekakav ostrvski vrač.
     Luna oseti da počinje teći nazad, u sveprisutnu svetlomuziku, u srce vremena, do koga je, zahvaljujući preobražujućoj moći sibilskog uma, dobila pristup; osećala je da postaje jedno sa vremenom, osećala je da ima Njenu moć, Njenu slobodu, potpunu jasnoću Njene vizije, Njen osećaj za onaj viši poredak stvari. Ipak, ostala je vremenom vezana, dužnošću obavezana da se vrati u telo, u svoj efemerni oblik... da još jednom bude smrtnica, okružena neprijateljima, lišena oružja kojim bi ih mogla pobediti.
     Pogleda dole, na sebe, sa nezamislive visine, i vide, najzad jasno, prirodu Njene izabrane alatke. Poče pipkati svoju egzistenciju kao da se Ona igra nekom dečjom slagalicom. Sada Ona jasno vidi očajanje Njenog drugog, krhkog, usamljenog ja; gleda, prepuna saosećanja. I evo, Ona grli njen um, tečnom kretnjom sveprisutnog mora; Ona je zahvalnost i nežnost u tom dodiru...
     Luna je videla, kao da se neki cvet otvara u dubinama njene duše, da je oduvek bila posuda koja prenosi volju Gospe, uvek Njena voljna sluškinja, baš kao što su legende njenog naroda obećavale da će biti. Jer, Dama Thalasa postoji, Ona bdi nad svojim izabranim svetom; oni koji naseljavaju kopna i mora tog sveta i čuvaju Njen mir zaista su Njena voljena deca. A od sve te dece, Ona je odabrala baš Lunu Svetlohodnu, da joj Luna bude oči, ruke, borac za Njenu stvar, da bude vođena, da bude oslonac, da pomogne kad Njoj pomoć zatreba. Njih dve su jedno, njihove potrebe su spletene u jedno, a tako je i bilo od početka njenog života.
     Uvidela je, štaviše, da u ovom pomičnom večitom Sada postoje tajne koje Ona nikad ne otkriva onima koji joj se obraćaju pitanjima. Čak ni najuži unutrašnji krugovi skrivenog dela organizacije Kartografa, ljudi koji su svi bez izuzetka sibili, i svi zakleti da budu Njene sluge i zaštitnici, ne znaju niti su ikada znali gde leži poslednji krug, i kome da povere puno poverenje; jer, u srcu Kartografske organizacije leži sibilski um sam, a njegove tajne, od svih ljudi još od trenutka kad je stvoren, videla i podelila samo Luna Svetlohodna: ona, zato što ima snagu i dovitljivost sibile, kulturno nasleđe svoga sveta iza sebe, a nijednu vezu koja bi je spojila sa tajnom paukovom mrežom Kartografa, koja je postala blagoslov ali i kletva sistemu koji štiti.
     Luna je dala život sibilskom umu, uradila njegov posao, učinila sve što je bilo u njenoj moći da pomogne opstanak i renesansu mera - svojom voljom, mada bi i bez svoje volje morala. Ni sad nema nikakvog izbora, mora da nastavi, jer, vide ona odjednom, bitka nije završena. Pogoršanje stanja sibiske mreže preokrenuto je u proces izlečenja, ali meri nisu dobili bezbednost, a bez njih bi bilo besmisleno sve ovo što je Njenom voljom učinjeno. Ipak, ovde, sada, u ovom večitom trenutku, ona je Ona, raspolaže beskonačnim umom, puna je znanja koje je čak i Kartografima nedostupno; Ona zna da tu negde leži odgovor na sva Njena pitanja i iskušenja.
     Poče pretraživati razne oblasti galaksije... vide svaki grozd blistavih bisera, i svaki biser ponaosob - a svaki je bio um po jednog sibila ili sibile; oni su činili mapu daleko razbacanih planeta na kojima još žive ljudi koji su preživeli slom Stare Imperije. Proučila je tu zvezdanu mapu, koju Ona nikad nije stavila na raspolaganje ljudskom rodu, zato što ljudski rod još nije izvukao pouke vremena, pouke iz pada Stare Imperije; niti će im dati, dokle god ljudi nastavljaju lov na mere. Vođena percepcijom koja je, najzad, bila i dovoljno jasna, ali i dovoljno humana da uvidi da čak i Ona mora nešto rizikovati da bi nešto dobila, Ona vide da je oduvek, zapravo, raspolagala dovoljnom pretnjom i dovoljnim obećanjem...
     Pružila se napred, gledajući perle individualnih ljudskih umova kao penu na kresti stalnog talasa... zatim se produžila između njih, da dotakne jedan određeni um, koji leži na drugom kraju jedne od tih pupčanih vrpca svetleće energije. Um K. R. Aspundha. Povuče ga gore, u more svetlosti, pozivajući ga glasom žene koju je nekada poznavao:
     (Kej-Ar...)
     (Luno...?) Osetila je njegovu šokiranost, koja je kao talasić pošla gore, kroz blistavo vlakno uspostavljene veze. (Šta je? Šta se dogodilo?)
     (Imam ključ, Kej-Ar. Ključ za spas mera... i za pomoć Bi-Ziju. Ključ koji će otvoriti vasionu.)
     (Tako mi svih predaka...) Njegove misli pevale su svetlošću. (Pa, dobro, šta moramo činiti?)
     (Ti moraš uzeti taj ključ i okrenuti ga u bravi Kartografa. Preuzmi ove informacije od mene, prenesi ih onima koje poznaješ i u koje imaš poverenja, u unutrašnjim krugovima. Oni moraju preneti dalje, Zlatnoj sredini... Reci im: ako lov na mere ne prestane, sibilska mreža će prestati da dejstvuje. Tom genocidu mora se učiniti kraj, inače će svi sibili umreti, sva njihova odabirališta biće uništena...)
     (Da li je to istina?) pomisli Aspundh, čiji je um strobovao nevericom. (Pa, ne može biti...)
     (Greške, epileptoidni napadi, kvarovi u mreži, to su sve bila upozorenja; evo podataka, evo istine o merima. Neka pogledaju, neka vide!) Dotakla ga je istinom, blago, ali i to je bilo dovoljno: njegov nagli užas bio je kao toplinska munja. (I obećaj im ovo... kao dokaz dobre volje...) reče ona tiho, puštajući da se njegov strah smanji. (Ako lov prestane, njima će biti date koordinate jedne hegemonijske planete sa kojom će moći da obnove saobraćaj. Tokom dužeg vremena, ako se ispostavi da je veza sa tom planetom miroljubiva i obostrano korisna - i ako meri ostanu zaštićeni - biće javljane i druge koordinate. Ako se oni sa ovim slažu, moći će da idu za svojim imperijalnim snovima. Ako se ne slažu, dobiće ništa, i manje nego ništa.)
     (Bogovi...) pomisli on. Ta reč prošla je kroz njeno vidno polje kao svetlucanje. (Ti to možeš izvesti?)
     (Da), odgovori ona.
     (Da...), reče on kao eho. (Da, ja ću im reći, odmah...)
     (Kej-Ar...)
     (Šta je, Luno?)
     (Gde je Bi-Zi? Šta je s njim?)
     (Mislimo da je na Velikoj Plavoj. Kako mu je... ne bih znao. Molim se bogovima da je živ.)
     Nije odgovorila. Osećala je da se pritisak emocija u njoj širi. Najzad, ne mogući da obuzda gnev, upita: (Zašto mu nisi pomogao? Ti, i svi oni u koje je imao poverenja?)
     (Pokušali smo, nije se moglo...)
     (Onda kakva je korist od tebe?) pomisli ona. Njeno ogorčenje curilo je kao kiselina, peklo je i njega i nju. (I od svih vas? Prisiljavate ga da uradi ono što se mora, a onda ga ostavite da se sam zlopati, a vi se posakrivate i mrnđate vaše tajne reči, kao licemerne kukavice, što i jeste...) Počela se povlačiti iz kontakta, dopuštajući da statički šum naraste u zaslepljujuće talase zlatnog crnila.
     (Luno...) pozva on za njom, isprekidanim treptajima ojađenosti. (Zaboga, ja sam star čovek!)
     Gurnula je ka njemu, opet, vlakno svetlosti, ali samo tokom nekoliko bežećih trenutaka, koliko je bilo potrebno da oblikuje reči. (Kaži im da će Gundalinuu biti vraćena čast. On će se vratiti na Tijamat kao vrhovni sudija, inače, tako mi svega, neće biti novih svetova, dok sam ja živa...) sad već nije bila sigurna da li ovo obećava ona, ili Ona, (a ako umrem, neće biti ničega.) Osećala je moć svojih reči, koje su plamtele istinom; on uzmače od toga, a sledećeg trena ona prekide vezu.
     Sama u moru bez granica, najednom se vratila spoznaji da postoji jedna potreba, duboka kao duša, koja je i sad zove nazad, njenoj za vreme vezanoj realnosti. Negde vreme i sada teče napred, noseći nju sa sobom, a snaga njenog tela tamo kopni; potrebe tela postaju neodoljive. Ipak ona proširi svoj vid, još jednom, poslednji put, i poče mahnito pretraživati hiljade hiljada sjajnih kapljica svesti u Njenom jedinstvenom moru; svaka je imala ime, um, sopstvenu dušu...
     (Bi-Zi...) Utonula je kroz ogledalsko blistavilo u toplo srce njegove životne sile; olakšanje i radost što ga je našla živog planuli su oko nje poput energija zvezde. (Bi-Zi), pozva ona još jednom, blago, unutar njegovih misli.
     Osetila je da se njegov um pokreće nemirno, da naleće na nju nasumičnim bojama: duboko unutra nešto se bori da se probudi i da odgovori. Probuditi se... Pa, on spava, uvide ona; snom tako dubokim i iscrpljenim da ona u njega ne može prodreti. (Spavaj, voljeni moj), pomisli ona; nežnost koju je pri tom osetila bila je pesma, prelepa. (Uskoro), šapnu, i vide kako se to obećanje širi zlatnim talasićima kroz nemirna strujanja u njegovom mogzu: (us-koro...us-koro...us-koro...).
     Pustila ga je, kliznula nazad u muziku i svetlost, u zagrljaj Dame koja, nepomična, večno čeka nju i sav ljudski rod i sve sibile koji su Njeno telo i Njena krv i umovi kojima Ona služi ali ih Ona i oblikuje, Ona stvoriteljka, stvorena u Velikoj igri ljudskog opstanka. U Njenom umu ona pokrete još samo jedan, poslednji, maleni točak.
     (Sad), pomisli ona prikupljajući sebe, ispružajući se i padajući tamo, iz "svuda" u "ovde"...

     Vanamoinen vide da u Tamisovim očima gasne tuđinsko svetlo, i da se svest i kontrola vraćaju, sa drhtajem, u to telo.
     Tamis se pridrža za zid. Još je bio zasenjen prizorima onog mesta na koje ga je odveo i tamo držao njegov um. Zavrte glavom i pokuša da razbistri vid. Zagleda se u lice koje se stvorilo pred njim: Rid Kulervo. Vanamoinen vide da se Tamisov izraz lica menja. "Šta nije u redu?" upita Tamis. "Ride...?" Nešto poče gurati obojicu, odozdo.
     Vanamoinen pogleda dole. Svilena je uporno i snažno udarala po njihovim čizmama.
     "Vidi", reče Tamis i mahnu rukom. "Otišli su! Meri su otišli."
     "Završilo se", prošaputa Vanamoinen promuklo. "Počinje oseka..."
     "Znači moramo napolje."
     Vanamoinen klimnu glavom, a sledećeg trenutka steže zube, suzbijajući nalet očajnički jakog nagona da povraća. Umesto da odgovori, gurnu Tamisa napolje, zatim dole, u pravcu vodoravnog tunela kojim su došli u pećinu. Tamis poče plivati. Merkinja ga je pratila, kružeći oko njega apsurdno gracioznim spiralnim putanjama, koje su podsećale na vadičep; na taj način ga je podsticala da požuri. Međutim, Tamis stade, gledajući nazad, ka Vanamoinenu čije je telo, bolom rastrzano, počelo padati kroz vodu, bez ikakvog pokušaja da ga sledi. "Ride?" pozva Tamis. "Tako ti Gospinih sisa, idemo! Ostaćemo ovde u klopci!"
     Vanamoinen je osećao kako se užas Rida Kulerva, u njemu, baca kao pomahnitala životinja na rešetke njegove kontrole, preklinjući da treba krenuti, krenuti - iako je njegova propast već zapečaćena, iako je od početka plan bio da se sve okonča ovde, iako se njegova sudbina odvija baš kako treba...
     "Ride!" Tamisov glas odzvoni silovito u Vanamoinenovoj kacigi.
     Ridovo telo se okrete ka Tamisu, poče se odbacivati nogama, boreći se da krene. Vanamoinen je kapitulirao pred Kulervovim mahnitim očajanjem, dao Kulervu dostojanstvo biranja, makar i donkihotskog... uviđajući: ako ne pođe za Tamisom, ni Tamis neće izići.
     Prisiljavao je ruke i noge da ga otiskuju napred; njegov um se borio da nađe put kroz oblak dezorijentacije, a telo kroz tečnu atmosferu uznemirenu prolaskom Tamisa neposredno ispred njega. Pećina je izgledala kao da joj kraja nema. Još pet-šest poslednjih, zaostalih mera vrzmalo se po njoj, ali sve bliže izlazu; bili su jedva vidljivi, daleko napred. Pravac proticanja vode se promenio, jer su mase vode, uterane plimom u sistem veštačkih pećina, počele povratak u more. Bar mu to strujanje nije smetalo; naprotiv, nosilo ga je lagano ka izlazu, kroz avetnu nepotpunu tamu koja onom Drugom u njemu i sad izgleda kao obilje svetlosti. Navaljivao je dalje, ali pri svakom tom prisilnom pokretu osećao se kao da će mu se neki mišić otrgnuti od kosti, a sa svakim dahom kao da mu po jedan nož prolazi kroz prsa.
     Svilena je iz kruženja oko Tamisa poletela brzim zaokretom nazad, ka njemu, i počela ga nestrpljivo gurati, jer je počeo da zaostaje. On poče psovati, isprobadan bolom, koji ga je, međutim, podstakao na veći napor da se odmakne od nje.
     Ispred njih je i poslednji mer već nestao kroz uski prolaz u kome su čekale turbine; on vide da je Tamis stigao do turbina, vide tamno, nemoguće sjaktanje metala...
     "Požuri!" povika Tamis. "Vidim kretanje. 'Ajde Ride..."
     "Prođi!" povika Rid, čujući koroziju u svom glasu. "Idi, jebo te, idi!" Tamis zapliva u prolaz. Rid tresnu Svilenu pesnicom po nosu, da je otera od sebe, napred; i vide da ona odlazi za Tamisom. Voda se već počinjala komešati neprirodno, oko njega; on oseti da puls teških mašina počinje da vibrira kroz pećine. Turbine su opet počinjale raditi svoj posao. Oštre lopatice njihovih rotora počele su se okretati, polako. Uskoro će sasvim zatvoriti prolaz koji je njihovim kratkotrajnim odmorom bio otvoren. Sledeća dva i po veka neće prestati da se okreću.
     Bogovi... Molio se, ne znajući sigurno kome ili čemu, dok je gledao kako zraci svetlosti sa Tamisovog šlema, daleko napred, probadaju mrak tunela. Ipak nađe hrabrost ludaka, negde, da i sam započne put kroz tamu u kojoj su se ralje Renderove već sklapale. Zaplivao je slepo, žmureći da ne bi video u šta ide; a nos mu se punio krvlju.
     Voda se sve jače komešala; ta turbulencija otežala mu je kretanje napred, prinudila ga da otvori oči i osmotri šta je pred njim. U daljini, sada kroz maelstrom voda, primeti reflektor sa Tamisove kacige; i vide: okreće se ta svetlost ka njemu, pretražuje prolaz koji se već zatvara.
     "Prošli smo!" povika Tamis. "Ride? Ride! Možeš i ti..."
     Rid se zakašlja i pljunu, i kaciga se iznutra zamrlja od krvi. "Ne mogu..." grcao je, i samoga sebe jedva razumevajući. Vide da se daljina između njih dvojice povećava, a raspoloživi prostor za prolaz smanjuje. Zvuci mašinerije, nalik na teške otkucaje srca, ispunili su mu glavu. Tečnost kroz koju se kretao kao da je, silovitim komešanjem, postajala gušća. Neće uspeti.
     Osetio je da ga i poslednja snaga napušta, i poslednji otpor; dozvolio je da voda preuzme vlast nad njegovim telom, da ga sveže radi prinošenja na žrtvu. Gledao je uzdizanje i padanje turbinskih lopatica... i njegov um se ispunio vizijom smrti. Zapenušena voda baca njegovo telo tamo-amo, prisiljavajući ga da oseti svaki pojedini užasno bolni znak raspadanja; štaviše, da prizna, u svojoj stravi, da mu je ovakvo okončanje dobrodošlo, da jedva čeka trenutak zaslepljujućeg bola kad će njegovo telo biti pokidano na komadiće a duša konačno puštena na slobodu.
     "Ride!" Nešto se sudarilo s njim - neko. Tamisove ruke ga obuhvataju i grčevito vuku ka izlazu iz tunela a merkinja ga gura s leđa, podstiče ga da se bori, kreće...
     "Ne!" krešti on, od bola ali i zato što želi da ih upozori; a oni cimaju i udaraju njegovo telo, ludački rešeni da ga spasu. "Ostavite me, ej, samo ćemo svi poginuti!" Poče udarati pesnicama po providnom "licu" Tamisove kacige. "Beži napolje!"
     "A, ne", dahtao je Tamis. Stegao ga je jednom rukom oko vrata, i teglio napred, kroz beli vorteks, kao da vuče upaničenog davljenika. "Ne znaš šta govoriš."
     "Bilo je predviđeno da se ovako završi!" povika Rid. "Pusti me da umrem!"
     "Ne!" odzvoni Tamisov glas u njegovoj kacigi. "Ne opet. Ne dam da još neko pogine ovde dole zbog mene..."
     Rid oseti da ogromna sila uvija njegovo telo i baca ga napred kroz oluju metala i bele vode; da je ispljunut, bespomoćan, u jednom konačnom grču, iz tunela, u onu prazninu napolju.
     Nešto se sudara s njim, i on se od tog udarca obrće oko sebe. Pruža ruke, mahnito pipa. "Tamise...?" Ali šake nalaze mersko lice. On se okreće i srlja protiv zamaha vodene struje. "Tamiiiise!" viče, i najednom vidi mladića u drečavoj svetlosti svog reflektora. Vidi i sevanje metala; grabi ruke izbačene ususret; hvata ih i vuče i oseća da se istržu iz zahvata. Vrisak koji dušu probada, i u tom vrisku kao da čuje i svoje ime, i već je Tamis usisan u huk beline.
     Njegov parajući krik poricanja probi mu čula. Bacio se ka turbinama, ali Svilena mu se isprečila i, nadjačavajući sav njegov napor, potisnula ga dalje kroz tunel.
     Rid se predao. Poslednji ostatak njegove bezumne snage ugasio se zajedno sa odjecima Tamisovog samrtnog krika, koji je trebalo da bude njegov sopstveni... Bio je bespomoćan pred njenim raspevanim siledžijstvom; zagrlio je njen gipki dugi vrat, osetio šok njene topline, mekotu njenog krzna pod zgrčenim, utrnulim prstima. Dopustio je Svilenoj da ga na leđima ponese daleko od belih voda smrti, daleko od pulsa turbina, u tišinu i mrak, i najzad gore, ka vazduhu koji ga je čekao.









78. TIJAMAT: Karbankl
     Luna se počela micati. Odgurnula se od poda kabine lifta. Neki zvuci su se dizali iz dubine. Ukočena od umora nije bila sigurna da li je zaspala ili pala u nesvest, niti koliko dugo je tu ležala. Um joj poče posrtati čim joj se vratila svest i saznanje šta je sve činila, i gde je sve bila, proteklih sati; vizija Nje... oseti da opet klizi u daljinu, niz neke tečne koridore, u tamne palate memorije.
     Ustade držeći se za instrument-tablu, ali, jednako nepopustljivim stiskom, i za svest. Virnu napolje i dole. Daleko u dubini, u zeleno obasjanoj vodi, vide jednu figuru - pomisli u prvi mah da je to ljudsko biće. Ali, bilo je mersko biće. A ljudska figura se pentrala uza zid, ispod lifta, držeći se za uporišta koja Luna nije ni videla u tom mnoštvu izbočenih mašinskih delova. Samo jedna figura. Luna pogleda ponovo, trudeći se da pretvori merski oblik u drugog čoveka. Ali to nije mogla, a po zidu se i sad pentrao samo jedan čovek. Setila se kako je izgledalo Ridovo namučeno lice kad ga je, kroz Tamisove oči, poslednji put videla, dole u skrivenim pećinama: ponosito, ali lišeno nade... lice umirućeg.
     Okrete se od instrument-table, ka otvorenim vratima kabine; i pođe, teturajući se, kao da je zaboravila kako se upotrebljava fizičko telo, tokom dugih sati koje je provela bestelesna i beskonačna. Iziđe iz lifta, na usku stazu, pridržavajući se još za vrata. Zatim pođe malo-pomalo napred, pritiskajući jednu šaku o zid da bi imala čvršći oslonac.
     Glava sa kacigom izdiže se preko ivice platforme, iznad nje. Ona se, iznenađena, trže malo unazad; ali se odmah i nagnu napred, zaboravljajući slabost i vrtoglavicu, i dohvati ga za ruke. "Tamise!" Pomogla mu je da se izvuče na platformu i da se dotetura sa njom u kabinu lifta. Na samom ulazu on se sruši, pade na kolena kao da više nema snage. Prednja ploča kacige bila mu je izmrljana nečim, tako da ga nije mogla dobro videti. Pade na kolena pored njega, petljajući oko kopči kacige. Odgurnu njegove beskorisne ruke, otkopča mu kacigu i skide je.
     Uzmače od mirisa bolesti i prizora krvi. Oči plave kao bistro i čisto letnje nebo uzvratile su joj zurenjem, iz lica koje je bilo neprepoznatljiva ubljuvana maska prošarana crvenim. "Rid." Osetila je da joj se srce zaustavilo.
     Klimnuo je glavom, njišući se tako, na kolenima. "Thalaso..." šapnu, glasom jedva prepoznatljivim. Zaćuta i poče se truditi, uzaludno, da rukavom obriše lice.
     "Gde je Tamis?" On jauknu, jer ga je uhvatila za ramena i cimnula. Sa mukom u srcu, poče ga tresti, da iznudi odgovor. "Gde je! Šta se desilo?"
     Rid je opet usmerio pogled na nju. Najzad je odgovorio patnji u njenom glasu. "Nema ga..." promumla. Protrese ga grč u čitavom telu. "Turbine..."
     "Ne", šapnu ona. "Šta? Kako? Ne..." Njena usta su proizvodila te reči bez smisla. "Zašto...?"
     "Trebalo je ja! Morao sam da ostanem živ do izlečenja sibilske mreže... a onda da umrem." Rid klonu napred, učvorujući ruke. "On mi nije dao. Spasao je moj život, gad jedan, radi čega? On se već bio izvukao! Imao je sve... sve razloge da živi. Umesto toga, poginuo je, za mene. Trebalo je ja..."
     Ispustila ga je, pustila da se sroza u baru morske vode koja se na podu stvarala oko nje. Zažmurila je da ne vidi tog čoveka; odjednom vide Miroea Ngeneta, i njegovu smrt reflektovanu u Tamisovim očima. Tamise. Tamise... "Tamise..." Čula je tiho cviljenje, uvidela da to dolazi iz njenog grla.
     Kad je mogla podneti da opet otvori oči, Rid je ležao nepomično i zurio u nju. Digao je ruku, uhvatio njen rukav. "Žao mi je..." prošaputa. "Žao mi je žao mi je žao mi je... zbog ovog što sam uradio tebi - tvom sinu, tvojoj kćeri. Trebalo je da se dogodi meni. Meni..." Njegov glas se razlomi u jecanje. "Meni! Meni!"
     Klečeći, nagnula se napred i povukla ga nagore, da sedne. Njene umorne ruke tresle su se od napora. Naredi liftu da ih vrati na površinu; držeći trapavu i mlitavu masu Ridovog tela gledala je kako se vrata zatvaraju a onda stapaju sa zidom kabine u jednu celinu, bez ikakve pukotine. Lift pođe, ponese ih gore kroz "bunar" Jame, još i sad mračan. Držala je jednako Rida uza se, pretvarajući se bar zakratko da vreme ne postoji, da se ona još nalazi napolju, u onom otkrovenju gde sve ima dimenziju večnosti... da je on zaista njeno dete, njeno rođeno, bezbedno u njenom zagrljaju, a ne neki napola ludi stranac koji je satro njenu porodicu delajući u ime sibilskog uma...
     Ali vreme je donelo i trenutak kad je njihovo kretanje prestalo a ulazni otvor se nečujno otvorio na tavanici iznad nje. Podigla je pogled, lišena snage da učini išta više od toga, i začula glasove koji su zvali, usmereni dole, ka njoj - Džerušin glas, i Merovin. Spustila je pogled, jer ne bi mogla podneti da vidi njihova lica, njihovu reakciju na ono što će uskoro saznati.
     Rid ih je čuo. Poče se pokretati; tokom čitavog putovanja gore nije rekao ni reč niti načinio ikakav pokret. Sada se nekako poče izmicati. Najzad je sedeo samostalno. Pogleda Lunu, otupelim nerazumevanjem; onda, zanemelo, skloni pogled.
     "Luno...?" dođe opet glas Geje Džeruše, sada s jačim zahtevom i više zabrinutosti.
     "Ovde sam..." odgovori ona. Jedva je naterala sebe da izgovori tu potvrdu. Čula je da se neko spušta lestvicama u lift, i podigla pogled u trenutku kad je Džeruša doskočila na pod, pokraj njih.
     Džerušin pogled hitro je prelazio s Rida na Lunu i nazad; bore na njenom licu produbile su se. mrštenjem. Videla je šta se dešava sa njima. "Tamis", reče ona, gledajući samo Lunu; to nije stvarno bilo pitanje.
     Luna odmahnu glavom.
     "Bogove ti..." dahnu Džeruša. Pokrenula se napred, dodala snagu svojih ruku Luni, povukla je da ustane. Opet pogleda Rida, pa Lunu. "Ovde gore se ništa nije promenilo." To je sad bila napola izjava a napola pitanje. "Grad je još u mraku. Šta se dogodilo, Luno? Možeš li mi reći?"
     Luna samo odmahnu glavom. "Vodi me... vodi nas odavde, Geja. Odavde."
     Džeruša klimnu glavom i pomože Džeruši da dođe do lestava i da se počne penjati. Luna prihvati ruke koje su je gore čekale. Izvukoše je iz smrdljive robijašnice lifta. Stade u krug poznatih lica, obasjanih fenjerima. Oko nje bilo je mnogo ruku - potvrda da ona postoji u ovom svetu, potvrda da je konačno našla put kući.
     Klaveli i Danakil Lu su je pridržavali, Merovi je donela jaki lekoviti čaj. Uzela ga je oberučke i popila, gledajući dve figure koje su sada izlazile iz svetlucave unutrašnjosti lifta. Prvo se pojavila Džeruša; nagnula se unutra i povukla Rida uz poslednjih nekoliko prečaga. Morala je gotovo na silu da ga izvuče na čvrsto tle ruba Jame. Čim ga je pustila, stropoštao se. Ostavila ga je da leži tako, kao polomljena lutka, na ivici provalije. Ostali se okrenuše, s izrazima iščekivanja, gledajući pored Rida. "Tamise?" pozva Merovi, čije se predosećanje pretvaralo u zabrinutost zato što se niko više nije pojavljivao.
     "Merovi", reče Luna, glasom koji joj je u grlu bio gust kao sirup. "On ne dolazi."
     Merovi se okrete, pogleda Lunu, onda opet Jamu, s izrazom lica koji je Luna osećala u kostima. "Dabome da dolazi", reče, insistirajući i bezumno ubeđena. "Pošao je s vama. Doći će..."
     "Ne dolazi", šapnu Luna, osećajući da su joj oči prepune suza. "Poginuo je, Merovi." Šakama je grčevito stisnula mokri džemper, počela uvrtati mokru tkaninu. "Poginuo je."
     Merovino lice se ispraznilo; njene šake pritisnuše blago ispupčenje stomaka. "Kako...?" Glas joj je škripnuo kao nepodmazana šarka na vratima.
     "Ja sam ga ubio."
     Ridov glas; svi se okrenuše. Luna vide da se Rid teturavo osovljuje na noge: čovek koji se ispentrao iz svog groba da bi stao pred njih. Začu Merovin grleni jauk. Džeruša je samo zurila u Rida.
     Merovi pođe napred, lica izobličenog od gneva i bola; ali je majka uhvati i zadrža. "Zašto!" kriknu Merovi.
     "Bila je nesreća", reče Luna. Te reči su ostavljale u njenom grlu ogrebotine. "Tamis je spasao Ridu život."
     "Zašto? Ko je on?" uzviknu Merovi. Nije bilo nikakvog odgovora koji bi joj Luna, niti iko drugi, mogao dati. "Nije fer, mi imamo dete..."
     Majka ju je držala čvrsto uza se, savlađujući otimanje njenih ruku. "Ti imaš dete..." promrmlja Klaveli, pojačavajući stisak. "Ti imaš njegovo dete, srce moje; brini se za dete..." i već poče tešiti Merovi, koja je počela da jeca. Zvuci Merovinog tugovanja povećavali su se u ogromnosti Dvorane vetra, tako da se Luni najzad činilo da celi svet plače. Klaveli i Danakil Lu pogledaše Lunu, preko skrivenog lica njihove kćeri, s naglim, strašnim razumevanjem.
     Luna im okrete leđa; nije više mogla da se suočava s njihovim saučešćem, plašila se da će joj se dogoditi nervni slom. Pogleda ka Jami. "Spasla sam svet", reče tiho, "ali sam izgubila svoju decu."
     Krajičkom oka vide da se Rid kreće prema provaliji. "Drž'te ga!"
     Džeruša se u dva koraka stvorila pored njega i oborila ga u trenutku kad je pokušao da se baci preko ivice. Savladala ga je bez napora, i silom ga povela dalje od ruba, ka ljudima koji su stajali kao da mu ćutke sude.
     On pade na kolena. Džerušine šake ostale su na njegovim plećima, držale su ga; ali Luna je videla da je to nepotreban trud. On se besno zagledao u njih; lice mu je bilo na novim mestima okrvavljeno, oči - bunari očajanja. "Hoćete da me gledate kako umirem, a?" ispljunu on. "Pa onda nek' to bude pred vašim očima, prokletnici!"
     Luna pođe prema njemu. Osećala se kao da joj je telo najednom ostarilo, postalo kruto i sporo i puno bola. Stala je, zagledala se u njega. "Ko si ti?" upita ga.
     Njegova glava se podiže, pa opet klonu, ćutke, čim je Luna sagledala nemoguću istinu još prisutnu u njegovim očima.
     "Neću da umreš", reče ona meko. Šakama obuhvati njegovo lice videći da on pokušava da okrene glavu na drugu stranu. Dodir joj bejaše nežan - kao da drži sneg. "Želim da ti pomognem. Reci mi kako."
     Lagano je okrenuo glavu levo, desno, i pri tome ovlažio njene šake krvlju. Opet je gledao gore, u nju, sasvim zbunjen. Ali, samo reče: "Ne možeš. Ni ja ne mogu."
     "Rekao si da je policija zaplenila svu 'vodu smrti' koju si imao kad te je hapsila?"
     "Jest", promumla on umorno.
     Ona pogleda Džerušu. "Da li bi oni to čuvali?"
     Džeruša slegnu ramenima. "Možda. Ali nije verovatno da bi je predali nama."
     "Iz humanitarnih razloga...?"
     Džeruša se kiselo nasmeja. "Da bi spasli život jednog kriminalca koga ti štitiš od Hegemonije? Pod ovim okolnostima, rekla bih da je to prokleto slabo verovatno."
     Luna se udalji od Rida. "Šalji kurira Vanuu, Džeruša. Poruči: ako hoće da se svetla u gradu opet upale, poslaće mi tu drogu; nikakva pitanja neće biti postavljana."
     Džeruša se netremice zagleda u nju. "Pa ja sam mislila da ti nisi ni u kakvoj vezi s nestankom struje."
     "I nisam", reče Luna.
     "A sad je možeš opet uključiti?"
     Luna okrete pogled ka mračnim prostranstvima Dvorane vetra. "Mogu."
     "Poslaću nekog ovoga trena", reče Geja Džeruša. "Gospo Thalaso." Nakloni se i brzo iziđe iz Dvorane.
     Luna se okrete opet, da se suoči s Merovi i njenim roditeljima koji su čekali kao žalioci na pogrebu. "Klaveli, Dana, da li biste mi pomogli da prenesemo Rida u krevet? Želela bih da on bude smešten što je moguće udobnije." Klimnuše potvrdno, ali na njihovim licima se osim tuge videla i sumnja, a ruke su im još bile na uzdrhtalim ramenima njihove kćeri. "Merovi", reče Luna tiho, "ti si bolničarka. On trpi jake bolove. Da li bi pokušala da mu olakšaš?"
     Merovi klimnu glavom; bela, šokirana praznina njenog lica poče se popunjavati bojom, i Luna na tren pomisli da je to neki novi gnev ili odbijanje. Ali Merovi se okrete, prisili sebe da pogleda Rida, i njen izraz lica se pokoleba. "Da", reče ona konačno, glasom gotovo nečujnim, obarajući pogled. Pođe, sa svojim roditeljima, napred, ali gledajući ipak dole, a šakama pritiskajući trbuh.
     Rid je podigao glavu. Podozrivo je motrio kako mu prilaze a onda ipak dozvoli da, pola vođen pola nošen, krene uz povijeno stepenište, dublje u Palatu.
     Luna je gledala kako ga smeštaju u postelju. Prohladnom krpom obrisala je, ona sama, krv i izbljuvke s njegovog lica. Merovi se tudila da mu pomogne što više može, s ograničenim medicinskim zalihama koje su im bile na raspolaganju. Merovino lice bilo je sad manje napeto, radila je pokretima koji su postepeno dobijali na smirenosti i pouzdanju: dodir s njegovim telom prinudio ju je da prizna njegovu ljudskost.
     Rid je ležao zatvorenih očiju, usporeno dišući, kao da je u nesvesti. Ali Luna je po krutosti njegovih mišića i po upadljivoj belini zglavaka na njegovim pesnicama znala da on samo pokušava da ignoriše njeno prisustvo i njihovo netraženo mešanje u njegovu patnju.
     Najzad, uverivši se da je učinila za njega sve što je mogla, prepustila ga je tuđoj nezi i vratila se, kroz čkiljavo osvetljene hodnike dvorca, dole do sale sa prestolom i onda u Dvoranu vetra. Pošla je mostom i našla se nad Jamom, osećajući zov sirenske svetlosti. Sada je u sebi imala samo još daleki odjek one raznobojne raskoši koju je, umom, zapamtila, ali i to je bilo dovoljno da njena čula zapevaju od čežnje. Thalasa...
     Udahnula je miris mora koji se uzdizao iz provalije i prožimao vazduh: stalni podsetnik da postoji jedna nevidljiva sila, ona ista u koju je Luna u mladosti tako duboko verovala. Tada je u vodama okeana postojala otelotvorena boginja, koja je progovarala kroz usne svake sibile i svakog sibila, ali svoju mudrost, kao specijalni dar, davala samo letnjacima, svome izabranom narodu.
     Ta vera im je uništena u čeonom sudaru sa gledištima netijamatovaca, koji su raspolagali neuporedivo većom mrežom znanja i prevare. Luna je doznala nešto što joj se tad učinilo pravom istinom o sibilskoj mreži, i tog trena izgubila nevinost. Nestala je Gospa Thalasa, osim kao prazni izvor kletvi i psovki. Stvari su tako stajale tokom svih ovih godina. Kad god joj je zatrebala snaga vere, ona je u sebi našla samo bol gubitka.
     Ali sada je, napokon, videla onu veću istinu, skrivenu u manjoj istini tuđinske cinične samoobmane. Inteligencija koja vodi sibilsku mrežu nije natprirodna, ali jeste nešto više od ljudske - nešto različito od ljudske, mada podložno uticajima ljudskih potreba i želja. Nešto stvoreno, jednim delom, iz umova kao što je njen; nešto što leži i u srcu organizacije Kartografa i utiče na sudbine nebrojenih bića na nebrojeno mnogo svetova čija čak ni imena ona neće nikada čuti.
     Dva zasebna, ali na sasvim izuzetan način spojena naroda ovog sveta zaista su izabrani narod Tijamata, ali to je nešto prirodno i duboko. Luna nije ni luda, niti zanesena, niti opsednuta željom da stekne vlast, niti gonjena ambicijom - nije Arijenrod. Bila je u pravu. Sve ono u šta je ranije verovala, ipak je na neki način istina.
     Spustila je pogled, smirena, u zelenu svetlost; ali, čim je pogledom zaronila u dubinu, osetila je da njen um odskače kao opruga, jer setila se svog sina... setila se koliku je cenu platila da bi bila Njena izabranica, da bi poslužila potrebama prave Thalase. Drhtaj prođe kroz nju. Ona zakorači dalje, preko mosta, sada se krećući snagom sopstvene volje, sopstvene potrebe i nužde, ne više pod prinudom. Nije se zaustavila sve do druge strane, a tamo stade sama, u praznoj tišini, već izvan prostora Jame. Pritisnu oči rubovima dlanova i ostade tako sve dok jedina svetlost ne ostade gorući blesak fosfena.
     Napokon diže glavu i dohvati svoj fenjer, kad ču šuplji bat nečijih koraka koji su joj se bližili. Vide da se ispred nje pojavljuje neka druga svetlost; zatim vide Džerušu: vodila je samog Vanua kroz Dvoranu.
     Žurno je obrisala lice i spustila ruke niz bokove. Na Vanuu se opažala nelagodnost, koju nije uspevao sasvim da sakrije, što je u Palatu ušao bez ikakve pratnje; vide da se to pretvara u iznenađenje što nju zatiče kako ga ovde čeka, isto tako sama.
     "Gospo Thalaso", reče Džeruša i nakloni se. "Komandant ima ono što si tražila."
     "Iznenađuje me da si doneo lično, komandante", reče Luna uzvijajući obrve. Čula je hladnoću u svom glasu, odgovor hladnoći u njegovim očima.
     Uzvratio je kratkotrajnim naklonom. "Tvoja ponuda bila je... dovoljno neobična, Damo, da ja poželim da lično saznam šta leži iza nje. I da se lično uverim da ćeš ti održati svoj deo pogodbe."
     "Ja nikada ne dajem obećanja koja ne mislim ispuniti. To, što se mene tiče", reče ona. Oseti Džerušin pogled na sebi.
     Vanu joj je polako prišao, zatim i stao uz nju, tako da su naporedo stajali na rubu Jame. Zadržao se u krugu svetlosti njenog fenjera ali ipak na distanci. Pokretima opet sporim izvuče srebrnastu bočicu iz odeće. "Imam to što želiš." Pruži bočicu - ali prema Jami, i zadrža je u prstima tako da je visila nad Jamom. "A sad mi reci zašto je hoćeš."
     Luni zastade dah; vide iskru zadovoljstva u njegovim očima. Jednim kratkim pogledom osmotrio je, uz treptaj gađenja, njenu skromnu narodnu odeću. Luna shvati da je zaboravila čak i da se presvuče, da na sebi i sad ima isto ono što i u Jami, da joj je ta odeća mokra i zaprljana i da smrdi na Ridovo povraćanje.
     Osetila je da se njen iznenadni strah sada, pod dodirom njegovih očiju, katalizuje u bes. "Šta ja nameravam da radim s time, tebe se ne tiče, komandante."
     "Tvoji panduri su juče izmakli mojoj policiji jedno uhapšeno lice: čoveka kome pripada ova droga. Veoma me se tiče šta nameravaš da radiš sa drogom, i sa njim."
     Luna duboko udahnu. "Tip je narkos. Moja kćer, isto tako. Droga im je potrebna da bi ostali živi."
     Bacio je pogled na bočicu. "Nema je nešto mnogo." Onda je opet pogleda, bez imalo saosećanja; kratkotrajni impuls da ga zamoli za pomoć u sintetizovanju droge, zamre neizgovoren.
     "To je moj problem i ja ću ga rešavati, komandante", reče ona, perverzno zadovoljna što joj je pružio razlog da ga ne moli. "Tvoj problem je da uključiš struju za ovaj grad. Ja to mogu da ti sredim, ako mi daš to što hoću."
     Izvio je vrat, na neki čudan čapljast način, kao da bi hteo nekako da zaviri iza njenih reči i vidi da li su istinite. "A Majstor?" upita on oprezno.
     "Ko?" upita ona. To joj je izletelo pre nego što je shvatila na koga on misli. "Misliš na Rida Kulerva."
     Klimnuo je glavom, namršten. "Taj da mi bude vraćen."
     "Otei mi je kćer. Kriv je za smrt mog muža", reče ona ravno. "I... udavio mi sina. Sad je moj, da ja s njim postupim kako treba." Opet oseti na sebi Džerušine oči; u njima je bila ista ona sumnja.
     Vanu se jače namršti, ali ovoga puta se nekakvo kratkotrajno, protivvoljno razumevanje pokaza u njegovim očima. On najzad spusti ruku koja je držala flašicu iznad Jame. "Taj da mi bude vraćen", ponovi on, "i to živ. Suviše nam je važan..." Zastade. "Hegemoniji je važno da on bude uhapšen."
     Kartografima je važno. Luna oseti taj tajni dohvat, neumoljivu moć tajnog reda kome Vanu služi vernije nego svojoj vladi. Vide i Rida, koji je ranije bio pion Bratstva, kako sad postaje pion Zlatne sredine; znala je da oni svakako žele da ga poseduju, da eksploatišu njegov briljantni, ukradeni um; žele jednako žarko kao i njihovi rivali.
     "Možeš ga zadržati dok ne stigne tribunal, Damo." Vanuov izraz lica kao da postade zagonetan. "Kazni ga kako god ti je volja. Samo, da ostane živ..." Varvarko, govorile su njegove oči pune prezira. "Da li će te to zadovoljiti?" Pružio je bočicu opet, sada prema njoj, ali ipak izvan njenog domašaja. "Imajući na umu, dabome, činjenicu da bismo mi mogli upasti u ma koje doba, ako bismo to želeli. Do sada sam pokušavao da poštujem tvoj suverenitet koliko god si mi dozvoljavala - zato što očekujem da uskoro budem imenovan za novog vrhovnog sudiju." Njegove usne su krenule u osmejak.
     Prekrstila je ruke i šakama stezala laktove sve dok pritisak nije bio jači od besa u njoj. "Bila bih nezahvalna ako bih odbila tvoju ponudu, kad ti pokazuješ toliko obzira prema našim tradicijama", reče ona ravno. "Zadržaću ga dok ne dobijemo novog vrhovnog sudiju. A tada..." Ona slegnu ramenima.
     Dotače ga trenutak nelagodnosti; on to strese sa sebe. "Vrati električnu energiju gradu, Damo. Onda ćeš dobiti ovo." Mahnu bočicom.
     Oklevala je videći koliko je on blizu ivice ambisa. Odmahnu glavom. "Prvo daj." Pružila je ruku ka njemu, vide da se on sav ukrutio od odbijanja. "Daj mi. Inače ne dobijaš ništa." Njena šaka se steže u pesnicu.
     I njegova šaka se steže, oko bočice; oči su mu bile crne kao opsidijan. Gledala mu je u oči, nepokretna, ne popuštajući.
     Pogledao je ka provaliji. Posle još nekoliko beskonačnih trenutaka, opet ju je pogledao, i klimnuo glavom. Ali u njegovom izrazu lica našlo se nešto neočekivanije, a još više uznemirujuće nego jednostavna kapitulacija. "Neka bude", reče on tiho. "Ali želim da vidim; da gledam dok to radiš."
     Klimnula je glavom polako, iznenađena i neodlučna. Pružila je opet ruku, i Vanu joj stavi bočicu na dlan. Stegla je šaku i okrenula mu leđa, zakoračila još jednom na most. Sad se kretala bez oklevanja; u njoj nije ostalo nimalo prostora za tugu ili sumnju. Okrete se opet ka Vanuu. Sad je lebdela u prostoru koji je za njega bio mrak a za nju svetlost. Videla je njegovu sumnjičavost i jedva sakrivenu porugu... i njegovu mračnu, opsesivnu fascinaciju. Sklopila je oči, tiho rekla Input.. Zatim zahtev, samo jedan, u njenoj tišini; osetila je da se sibilski um pokreće da odgovori, u skladu s njenim ranijim naređenjem da tako bude. Na tren ugleda beskonačnost kako se valja kao beskrajno more...
     Pade nazad u sadašnjost, njišući se na nogama, hvatajući dah. Spusti pogled u Jamu; vide tamo uzdizanje jednog rasporeda svetlosti - ovog puta prave svetlosti a ne tajnog zračenja kroz koje se ona kreće. Taj talas energije spiralno se uspinjao kao plamen koji lizne sad tu, sad tamo; oživljavao je mašineriju, digao se do ruba, i prelio, ispunio mračnu Dvoranu vatrenim sjajem.
     Pošla je napred prema obasjanim licima i nepomičnim obličjima dvoje ljudi koji su čekali u iznenadnom, neprirodnom danu, pred njom. "Održala sam svoj deo pogodbe, komandante Vanu."
     Uzmakao je kad mu se približila; zurio je u nju, zenicama i sad jako raširenim iako je sad gledao u svetlost. Drhtaj prođe kroz njega. Čitala je u njegovim očima nevericu i strah. Kako? pitale su one. Kako...? Nije ali mu je gledala u oči, postojano kao da bi mu stvarno mogla reći odgovor.
     Stresao se, otrgnuo iz zablenutog transa; pogledao u bočicu koja je ostala kod nje. Potrudio se da izbriše svaku izražajnost iz svog glasa, ali je u njegovim pokretima bilo neke električne napetosti a lice mu je bilo zategnuto. "I ja sam."
     Stegla je pesnicu oko bočice osećajući električni talasić trijumfa.
     "Uzgred budi rečeno", reče on, napetim glasom, "čuo sam da su meri opet viđeni, i to u vodama oko grada. Ništa drugo se nije promenilo. Ako opet nestane struje, znaću ko je kriv. Reci svom narodu da nam se sklanja s puta, inače ne odgovaram za posledice. Damo..." Još jednom joj se kruto naklonio, Džeruši je oštro klimnuo glavom, i brzo pošao iz Dvorane vetra.
     Luna se ugrize za usnu. Spusti pogled ka bočici u ruci. Podiže glavu i viknu prema njegovim leđima: "Vratiće ti se trostruko!"
     Okrenuo se naglo, zagledao se u nju; videla je taj njegov izraz lica vrlo jasno. Onda je otišao svojim putem.
     Džeruša je gledala njegov odlazak, ne trudeći se da ga isprati. Okrenula se opet Luni, očiju uznemirenih. "Kako?" reče ona. "Rekla si da nemaš nikakve veze s nestankom struje."
     "To je bilo istina", reče Luna, još i sad videći, u svome umu, Vanuovo lice koje kao da se suočilo sa zlim dusima.
     "Al' si vratila struju."
     Slegnula je ramenima, ispražnjena: nije imala više ni snage ni misli. Poče tragati za načinom da odgovori pošteno a da ipak ne kaže istinu.
     "Da li je to zbog nečeg što si uradila prilikom silaska u Jamu?"
     "Da", reče Luna zahvalno, i prepusti da stvar ostane na tome.
     "Luno..." Džeruša zastade. "Šta se još desilo tamo dole? Satima vas nije bilo. Tamis... je li to bila nesreća? Ili ga je Kulervo...?"
     Luna odmahnu glavom. "Ne. Nije Kulervo. Tamis... Tamis se isprečio sudbini na put. Ubila ga je njegova dobrota, Džeruša." I sećanje na Miroea Ngeneta. Ali to drugo nije izgovorila. "Ne mogu... ne mogu sad o tome. Majko sviju nas..." Njena uzdrhtala ruka stegla se oko bočice. "Ne mogu."
     Džeruša se držala napeto, kao da ne zna koji treba da bude njen sledeći postupak, uplašena da ne načini neki pogrešan... Uplašena.
     Luna vide senku sumnje koja se držala za tu ženu još od trenutka kad je silazak u Jamu započeo. "Džeruša, bojiš li se ti mene?" reče ona.
     Geja Džeruša ju je gledala nekoliko sekundi; najzad odrečno zavrte glavom. "Samo se bojim da Vanu neće mirovati dok ne sazna kako si to izvela." Gestom pokaza ka blistavom vertikalnom tunelu.
     Luna pogleda iza sebe, ali samo na trenutak. Ne odgovori.
     "A meri?" reče Pala-Tion. "Da li je struja za ovaj grad sve što si donela?"
     Luna je oklevala. "Nije... ali je to bilo jedino što sam mogla upotrebiti za pritisak na Vanua."
     Džeruša nabra čelo i Luna vide da se sumnja produbljuje, postaje neverica. "Onda bi nam možda bolje bilo da si se upornije pogađala", reče ona. Pokaza ka bočici. "Ne bi se reklo da Rid Kulervo vredi onoliko koliko si ti upravo platila za njegov život."
     Luna je osećala da joj u prsima raste pritisak. "Ne samo za njegov, nego i za Arijelin život. Rid Kulervo možda može spasti moju ćerku."
     Džeruša načini izvinjavajuću grimasu i klimnu glavom.
     "Osim toga, on ne zaslužuje da umre, niti da ga iko više zloupotrebljava. Namera je moja da obezbedim da mu se to više ne dešava." Luna se okrete pa pođe preko mosta ka srcu Palate.
     Džeruša je išla za njom bez reči, na putu kroz beskrajne odaje i dvorane, do sobe u kojoj je ostavila Rida.
     Klaveli i Danakil Lu su digli pogled. Ušla je prvo Luna, za njom i Džeruša. Pored Klaveli sedela je Merovi, očiju sklopljenih; jednu ruku je držala na majčinom ramenu, a Klaveli je gladila njenu kosu umirujućim, ritmičnim pokretima.
     Luna priđe Ridovom krevetu. I njegove oči bile su sklopljene. Nije ničim pokazao da je svestan njenog prisustva; izgovorila je njegovo ime. "Ride", reče ona ponovo, plašeći se ovoga puta da je on zaista ne čuje. "Imam 'vodu smrti'." Izgovaranje tog naziva ostavi joj gorčinu u ustima.
     Njegove oči se otvoriše; osmotri njeno lice, zatim bočicu koju je držala u ruci.
     "Možeš li napraviti još ovoga?" upita ona spuštajući se na kolena pored njega. "Naći ću ti laboratorijski prostor..."
     Stresao je glavom. "Ne mož'."
     "Ako popiješ..." Pružila mu je bočicu; srce joj je kucalo prejako. "Ako popiješ ovo, imaćeš snage da praviš novu količinu."
     Njegova natečena šaka trgla se na krevetskom pokrivaču, podigla - i pala. "Ne vredi", šapnu on. "Poč' iz početka, predugo, dve doze ne daju dovoljno vremena. Sačuvaj. Za Gundalinua. Ako dođe, mož' ti pomogne da... spaseš nju." Arijel. Opet je sklopio oči, kao da je prizor te bočice neka vrsta torture.
     "Nije prekasno. Mora postojati način da se pomogne tebi..." Položila je dlan na njegovu ruku.
     Jauknuo je i opsovao; ona brzo trže ruku ka sebi. "Ima. Da me zakolješ", reče on. Oči su mu bile pune mržnje.
     Podigla se na noge, držeći bočicu; zastala. "Koliko voliš moju kćer?" upita blago, i vide da se njegovo lice puni bolom. Spusti pogled na bočicu. Polako, kao da se kreće ispod vode, digla je slobodnu ruku i skinula zatvarač sa vrha.
     "Ne!" reče Rid. "Zaustavite je..."
     "Luno!" Džeruša priskoči i uhvati je za ruku. "Tako ti Thalase i svih bogova, šta to činiš?"
     Luna joj se zagleda u oči i ostade tako sve dok Džerušina ruka ne spade s nje. "Bi-Zi je rekao da je 'voda smrti' neuspešna forma 'vode života'. To znači da za osnovu ima neku vrstu 'pametne materije' - zar ne?" Pogleda Rida.
     "Da, ali..." Pridigao se na lakat, psujući zbog tog napora. "Defektna. Nisam imao... pravo kontrolno okruženje... niti opremu, kad sam je pravio. Ne može se popraviti. Pokušavao sam, pokušavao... i nisam našao način."
     "Sibilski virus je takođe jedan oblik 'pametne materije', zar ne?" upita Luna. "Sve njene postojeće forme su srodne."
     Klimnuo je glavom, mršteći se.
     "Po Bi-Zijevim rečima, ti i on ste zajednički našli način da reprogramirate zvezdopogonsku plazmu koja je bila oštećena... da je 'vakcinišete', rekao je on, da izmenite njeno funkcionisanje."
     "A-ha", reče on. "I šta s tim?"
     "U mom telu postoji jedan oblik 'pametne materije' koji radi savršeno. Kroz njega deluje sibilski um. Ako uzmem 'vodu smrti' i pređem u transfer, ja ću biti laboratorija - mreža može da deluje kroz mene, i izmeni dejstvo 'vode smrti'."
     "Luno!" Danakil Lu ustade. "Rekao je da se to ne može izvesti. Nemaš ni najmanji nagoveštaj da će to uspeti..."
     "Nemaš ako ne probaš", dovrši ona za njega. Okrete se opet Ridu. "Može li, po tvom mišljenju, sibilska... to jest, artificijelna inteligencija to uraditi?"
     "Bogovi. Ne znam..." Zaječao je tiho, sručio se nazad u krevet: izdala ga je snaga. "Možda... možda bi mogla. Ali ako nisi u pravu", njegove oči opet nađoše njene, "umrećeš ovako."
     Sklonila je pogled s njegovog lica, osmotrila srebrnastu bočicu bezazlenog izgleda koja je, sada otvorena, ležala na njenom dlanu.
     Džerušina šaka joj se opet spusti na rame. "Tako ti skota Čamdžije, Luno..." prošaputa ona. "Sin ti je mrtav, neće ga Rid Kulervo zameniti! On je čovek koji je navukao tvoju ćerku na jednu fatalnu drogu! Ne možeš toliko rizikovati za nekog takvog. Šta ako oboje umrete?"
     "Onda ćete nas valjda sahraniti na moru", reče Luna.
     "A Hegemonija? Meri?"
     "Šta s njima?" reče Luna ogorčeno. "Sibilska mreža me je godinama prisiljavala da joj dajem ono što je ona htela, bez obzira koliko me je to koštalo. Pola života mi je ukrala. I njemu." Pogleda Rida, osećajući da ljudi oko njih zure bez razumevanja. Oni su za sibilski um učinili sve što ljudsko biće može da učini. "Sad je vreme da nam se mreža revanšira, da nam pruži nešto što je nama potrebno. I pružiće, inače nikad više neće ništa dobiti od mene." Gospo-koja-si-more, čuj moju molitvu... Ispuni je osećanje nemoguće slobode i strahotne odlučnosti, i ona uvide da je božanska prinuda koja ju je tako dugo kontrolisala sad konačno, i stvarno, iščezla. Diže bočicu do usana i popi pola sadržine, jednim gutljajem, tako brzo da je zaustaviti nije mogao niko - pa ni ona sama. Flašicu sa ostatkom uzorka utisnu u Džerušine ispružene ruke. Input...
     Stropoštala se u onaj skriveni vertikalni tunel u njenom umu, onaj koji daje pristup u drugu dimenziju, gde je svojevremeno videla samo tamu i totalnu tišinu - što sibile nazivaju Nigdinom ili Mestom Ničega. Ali sada, kad je znala kako da sluša, i kako da vidi, njena vizija otvori koridor svetlosti kojim je ona bila spojena s Njom, sa ujedinjenim umovima stvaralaca mreže i sa umom same Thalase, sa mestom gde su prošlost i budućnost sjedinjeni u jedno, Snevalište. Damo pomozi, mislila je, molila se, zahtevala. U ime ljubavi Vanamoinenove, vrati nam ono što je po pravu naše, ništa više. Vrati nam živote naše. Isceli me. Pogleda, kroz zlatno vlakno kojim je bila spojena sa sibilskim umom, nazad, i vide svoje telo kao svetlucavu mrežu u kojoj, ćelija za ćelijom, zasvetluca kad "voda smrti", umnožavajući se, prodire u nju i osvaja vlast: smrt koja oponaša život.
     Ono što je ona videla, i Ona je videla... prisiljena da gleda unatrag, kroz oči svoje vremenski vezane inkarnacije, da vidi neduge, lomne životiće onih koji su Njene sluge, njeni nervni završeci, Njeni alati; da bude svedok njihovog bola, vizijom neizbežno ljudskom. Vide Rida Kuleva Kulerva: potrošnog prenosioca, koji je poneo esenciju uma Vanamoinena. Čovek - živa posuda, namenjen da posle upotrebe bude razbijen na paramparčad: čim Vanamoinen dovrši zadatak zbog koga je doveden; jer kad bi Vanamoinenov um nastavio egzistirati, u istom kontinuumu s Njenim neprijateljima, to bi bila opasnost za Nju... Ipak, Njene ljudske oči svedočile su o njegovoj ljudskoj patnji, prisiljavale je da shvati da je, u svom očajničkom naporu da opstane i bude izlečena, pogazila i sam razlog svog postojanja. Izdala je svoje sluge, iako je sama stvorena zato da bi njima služila; u svome stradanju ranila je upravo one delove sebe koji su bili prizvani u život da bi izlečili njene rane.
     Ali, izlečili su je, i zato je sada, najzad, mogla videti jasno: prvo, očajničku glad Rida/Vanamoinena da opstane, da uzme svoj kratki trenutak u vremenu, sad kad je njegova volja oslobođena. Drugo, u bezvremenskom moru Njene egzistencije, činjenicu da opstanak ili smrt Rida/Vanamoinena jesu/bili su/biće samo kružni talasić nasumičnosti...
     Osim toga, Ona je videla kobnu grešku koja se kao otrov širila kroz telo Njene avatarke, jasno kao što je videla i nemilosrdne lance koje je sama iskovala da bi prinudila Lunu Svetlohodnu na čin prkosnog samouništenja, čin koji je ujedno i molitva. Ali Ona više nije bez milosti, bez duše, niti slepa. Nju ispunjava ogromno saosećanje, Ona zna da je to upravo zato što je izlečena, i da upravo zato mora nastojati da izleči njihove rane, ako može...
     Zatim Luna vide da je svojim zalaženjem u skriveni neksus, i svojom svešću koja je usmeravala čin reprogramiranja, ostavila odraz na Njenoj duši, baš kao što su to Ilmarinen i Vanamoinen učinili u svom prvobitnom činu kreacije. Sad više nije bila sigurna da li se na svoju egzistenciju osvrće sopstvenim umom ili njegovom ogledalskom slikom u sibilskom umu. Znala je, međutim, da to nije važno. U ovom trenu, ona je zbir svih stvari, može ispuniti i svoje želje, sve koje su u domašaju Njene moći. Ako se u neistraženim dubinama Njenog znanja nalazi odgovor, ona će ga naći.
     Zavirila je unutra, kroz otvorene prozore sibilskog virusa, koji je i ranije postojao u svakoj ćeliji njenog tela... znajući da u svakoj od tih već izmenjenih ćelija leži potencijalna klopka za ovog novog zavojevača, zamka koja će stupiti u dejstvo samo ako ona pronađe okidač. Gledanjem koje je davalo paralelni uvid u svaku promenu u aktivnosti svih tih ćelija, svake ponaosob, precizno kao da udeva konac u iglu, analizovala je strukturu "vode smrti", zapažala programske sličnosti s ispravnom "pametnom materijom", beležila majušne, kobne strukturne pogreške.
     Imajući slobodan pristup celokupnom spektru tehnološkog znanja Stare Imperije, i procesnoj moći jednog računara raširenog preko mnogo svetova, tragala je za tajnama skrivenim još od Pada; za znanjem koje je bilo takvo da su oni pojedinci koji su ga doveli do vrhunca, ocenili da je bolje da bude zaboravljeno. Manipulišući interakcijama u svome telu, probala je mnogo ključeva, jedan po jedan, u bravi "vode smrti". Svaki put uzaludno.
     Tragala je dublje, još dublje, kroz srce Njene egzistencije, kroz način rada tehnovirusa koji je suština Nje same, Njen sopstveni ključ kojim se otvaraju skrivene dveri vaseljene... zašla je u neistražene dubine mudrosti i nemudrosti svojih davno mrtvih predaka...
     I, najposle, našla: transformacioni proces koji će, delovanjem korak po korak, učiniti smrtonosnog osvajača njenog tela inertnim i bezopasnim, prepustiti ga da bude spran i odnet normalnim procesima njenih ponovo uspostavljenih telesnih funkcija. Ali, njeno olakšanje oboji se tugom jer u tom istom trenu ona vide da čak i čudo nešto košta. No, ona nema izbora, mora da plati... Uputila je elektrohemijsku sekvencu otvorenoj interaktivnoj mreži, kompjuteru od mesa i krvi, živoj laboratoriji - svom telu, koje je čekalo na kraju blistave niti kojom je ona vezana za Nju...
     Čim je ta sekvenca dovršena, ona oseti zov koji je prinudi, jednako neumoljivo kao nekad, sa jednakim neobaziranjem na njenu volju, da se vrati u svoj sopstveni život, da transferu bude kraj. Sa sobom ponese samo odjek svetlomuzike, kao materinski blagoslov. Veza se poče gasiti, pa se zatalasa, preokrete.
     "Luno..." Oko nje, glasovi, suviše jasni, suviše realni, kao i ove ruke koje obuzdavaju njeno telo; a boje beskrajnog spektra srozane su do bezbojne svetlosti dana. "Majko..." šapuće ona, "hvala ti, Majko..." Na kolenima je; pušta sebe da padne napred, oseća meka, rukom utkana vlakna ćilima kako joj pritiskaju obraz.
     Nešto se i sad dešava u njoj, zaostatak promena na molekularnom nivou, koje su jednako duboke kao one koje su joj se desile u prvim trenucima infekcije sibilskim virusom. Jednako neopozive...
     Pridiže se, bliska nesvestici i vrtoglavici; nađe se suočena sa Merovinim zabrinutim, neodlučnim pogledom.
     "Jesi li dobro, Ama?" reče Merovi tiho i dotače Lunino rame nežno, oklevajući.
     Klimnula je glavom, sela, protrljala lice i oči. "Ahhh, Damo Thalaso..." prošaputa, nemoćna da ma šta drugo učini, jer upravo je prolazila kroz jedno uviđanje u drugo, pa u sledeće, i tako redom, iz vilajeta bezoblične zračnosti u spektar koherentnog razmišljanja. Dopustila je sebi, malo po malo, saznanje da će ostati živa, da je pošteđena, da je sama uslišila svoje sopstvene molitve... Poče uviđati, nešto laganije, šta preostaje da se uradi. Poče i shvatati koliko je koštalo. Sedela je, bez snage i pokreta, još koji trenutak, nastojeći da pribere misli dovoljno da može progovoriti. "Merovi... donesi tvoju medicinsku opremu ovamo."
     Merovi joj donese torbu. Uz Lunu su bili Klaveli i Danakil Lu; pridržavali su je. "Imaš špric za injekcije?" upita Luna. "Veliki, za izvlačenje krvi." Merovi klimnu glavom. "Izvuci izvesnu količinu moje krvi. Ubrizgaj Ridu u venu. 'Voda smrti' je mrtva."
     Luna ustade. U glavi joj se mutilo a krvni sudovi su joj goreli kao da joj je krv pregrejana. Klaveli i Danakil Lu ustadoše s njom, i sad je pridržavajući. "Ride", reče ona; vide oči bolom ispunjene, koje su je već gledale; vide da se on ne usuđuje da se nada.
     Merovi diže pogled sa medicinske opreme. "Ali..."
     "Luno", reče Klaveli, "ako to uradiš, zarazićeš ga sibilskim virusom."
     Luna odmahnu glavom, okrete pogled ka njima. "Neću", reče nejako. "Nisam više sibila."
     "Nisi sibila..." poče Danakil Lu.
     Klaveline oči se raširiše. "Ali ja sam mislila da se to ne može izgubiti", reče ona.
     "Eto", reče Luna i nasmeja se drhtavo. "Postoji jedno mesto gde se sve može." Pokrete se prema Ridu. Merovi se pomače za njom, a onda joj izvuče krv iz ruke. Luna je gledala kako se krv uliva u špric, krv duboke crvene boje; gledala je neobično ravnodušno, gotovo razočarana što se u krvi ne vide iskrice one čudne svetlosti.
     Merovi se okrete Ridu i pogleda ga, držeći podignut špric; Luna vide da joj ruka malo drhti. Onda Merovi pogleda opet u nju. Merovine oči je podsetiše da niko nije postigao da se njihov sin i muž vrati iz mrtvih.
     Luna skloni pogled.
     "Damo..." šapnu Rid. "Da li je to istina...?" Podiže ruku, pruži je ka njoj.
     "Jeste." Šake opuštene uz bokove Luna sad steže u pesnice; nešto u njoj, ophrvano silnom tugom, odbijalo je da prihvati njegovu pruženu ruku. Onda ona, ipak, pruži ruku, prstima nežno obuhvati njegovu natečenu šaku. Zadrža je nepomično, a Merovi duboko udahnu, da bi se umirila, i ubrizga mu krv u modro krivudanje vene koja je umirala od trovanja.
     Rid se sav ukoči, a iz njegovog grla iziđe zvuk od koga se sva stresla. On poče nešto mrmoriti na nekom jeziku koji je njoj bio nepoznat, čim mu je Merovi izvukla iglu iz ruke. Zatim njegovo telo klonu a šaka se izmače iz njenog zahvata.
     Luna je gledala kako Merovi proverava njegov puls. "Još je živ, Ama..." reče Merovi i nasmeja se, kratko: bio je to cvrkut olakšanja ali i gorke ironije.
     Luna dohvati Ridovu ruku koja se mlitavo opustila prema podu, i namesti je nežno uz njegovo telo, na postelju. Okrete se i izgubi ravnotežu: sustigla ju je reakcija. Zakorači napred i poče padati, pravo u Džerušine ruke. To je bilo poslednje što je upamtila.









79. VELIKA PLAVA: Silagong, muški logor broj 7
     "Nešto si mi mnogo veseo", reče Panduroubica kad vide Gundalinua kako, vukući ranac, izlazi iz svoje škriputave kolibe.
     Gundalinu je ukrutio noge spremajući se da se izloži punom udaru vetra. Šakom je zaklanjao oči od kovitlanja pepela i šljake po vazduhu i od zaslepljujućeg sjaja zalazećeg sunca. Tokom radnog vremena on je obično jedva primećivao ujede hladnog vazduha i ubode šljake na koži. Sada oseti da se osmehuje; to nije mogao sprečiti. "Lepo sam sanjao prošle noći", reče. I sad je, po navici, vreme provedeno u spavanju označavao kao "noć", iako je to zapravo bio dan ovoga sveta; tokom glavnine trajanja tog dana, sunce je bilo pomračeno, zaklonjeno Velikom Plavom, tako da su oko njih danju vladali mrkli mrak i ledena hladnoća. Robijaši su radili noću, u beskonačnom sumraku reflektovane planetne svetlosti sa Velike Plave. Istinsku dnevnu svetlost viđali su samo na po nekoliko kratkih minuta, pri izlasku i zalasku sunca.
     On sada pogleda ka suncu: obuhvati ga vizija zlatne svetlosti u kojoj njen glas šapuće, Spavaj, voljeni moj... uskoro... "Lep san", progunđa on.
     "Uopšte ne sumnjam", progunđa Panduroubica češkajući se po bradi. Kako je vreme prolazilo, Gundalinu se navikao na njegov pomereni način govora, tako da ga je sad razumeo bez mnogo teškoća. "Inače bi' mislio da si poludeo, Izdajo. Ovde se samo ludi smeškaju u radno vreme. Ili van radnog vremena..." Slegnuo je ramenima. "Dobri snovi su možda dobri znaci sudbine. Mož' nađemo svežu žetvu danas."
     Gundalinu uzdahnu navlačeći ranac na leđa. "Lepa misao", reče, trpajući u usta komad dvopeka iz svoje porcije. Obično je baš on prvi ustajao, spremao se, i čekao, da bi izbegao zapaljivi temperament Panduroubice i da ga Pirat ne bi zapazio u nepovoljnim okolnostima. Danas se, međutim, uspavao jer ga je halucinantna realnost sna uspavala i opustila, tako da ovog puta, možda po prvi put, nije priželjkivao da radno vreme što pre dođe i da prekine hladne, beskonačne sate koji su ovde smatrani vremenom odmora.
     Žvakao je i gutao a Panduroubica ga je gledao ravnodušno. Ukus i sastav dvopeka bili su takvi da je to mogao biti i kolač od presovane strugotine; ali, od te hrane Gundalinu je ostajao živ, pa je na osnovu toga pretpostavljao da je hranljiva. Sprao ju je gutljajem vode iz čuturice. Tokom većine robijaških dana jelo ga je samo činilo gladnijim a buđenje iz snova praznijim. "'Ajmo."
     Panduroubica dohvati konopac njihovih sanki i povuče ih trzajem, a Gundalinu ih poče gurati odostrag. Salinci su cičali klizeći po šljaci, oglašavajući se tim svojim protestom bez kraja, dok su saonice klizile kroz logor prema beživotnoj ravnici. Gundalinu u prolazu baci pogled na Piratovu čatrlju; to je činio svaki put kad je polazio na posao. Osmotri mrtvu biljku koja je sedela pored vrata. Bio je to sasušeni izdanak u kanti punoj pepela. Pirat je potajno doneo semenje pri povratku s jedne od trgovačkih postaja; pokušao da ga navede da raste. Seme je proklijalo, kao nada... i kao nada, sparušilo se a onda umrlo. Ovde nije bilo dovoljno svetlosti za fotosintezu. Ovde su opstajale samo bakterije i paraziti na živim ljudskim telima.
     "Sanj'o si o onoj tvojoj?" upita Panduroubica baš kad je Gundalinu počeo misliti da ovaj to ipak neće pitati. Gundalinu je retko govorio ako mu se neko ne obrati prvi; i sad se donekle plašio, posle onoga što su mu uradili kad je stigao, da bi čak i Panduroubica mogao iznenada da ga napadne i da mu slomi vrat zbog neke olako rečene primedbe.
     "Da", reče on, i oseti kako zvuk njenog glasa ispunjava njegovo vidno polje, još jednom, bojama čija imena je gotovo zaboravio u ovom monohromatskom sutonu. U snu nije video Lunino lice, ali je njeno prisustvo osetio realnije nego u ma kom ranijem trenutku, osim kad su vodili ljubav u Noći-pod-maskama i doživeli, posle velikog čekanja, ono sasvim izuzetno spajanje svojih duša koje ih je ponelo izvan granica vremena. "Rekla je da ću biti slobodan, uskoro..."
     "Prođe to čoveka", reče Panduroubica. "I bolje da prođe."
     Gundalinu ne reče ništa. Držao se svoje unutrašnje vizije. Sužavajući očne kapke zagleda se u bockavu stvarnost peska uskovitlanog vetrom.
     Lutali su satima bez mere, kroz pomične brežuljke i dolje, po ravnima šljake na njihovoj teritoriji; našli su samo malo kristala, preostalih na rubovima jama koje su im već bile poznate. Gundalinu još nije razvio ono neprirodno precizno osećanje vremena koje su drugi robijaši u njegovom odredu imali, i koje im je govorilo kad da počnu rad, kad da jedu, kad da spavaju. Ljudsko telo ima svoje ritmove, govorio mu je Pirat; ali Gundalinu nikada dosad nije bio prisiljen da na te ritmove obraća pažnju.
     "Prestani da guraš", reče Panduroubica. "Mora pišam."
     Gundalinu stade, više nego zadovoljan što je dobio pauzu, mada je strogo pazio da je nikad ne zatraži. Ali ovog puta, umesto da se sroza na sanke i sedne, poče se penjati na obližnje uzdignuće, još i sad gonjen nemirom koji ga je od trenutka buđenja držao. Svetli srp Velike Plave visio je iznad njega kao džinovo oko: gledalo je svaki njegov pokret, na način kako je on, kao dečak na Karemofu, gledao borbu insekata na sivom kamenju, na jednom delu imanja. Diže pogled i vide da ih nadleće patrolni brodić čija poziciona svetla izgledaju kao zvezde na ovom sumornom nebu.
     Spustio je pogled, zaklonio šakom oči, i osmotrio horizont koliko je najviše mogao sa vrha te uzvisine. U daljinama vide perjanicu prašine, dokaz da tamo idu neke druge sanke, drugi radni tandem, verovatno Pirat i Plaćeni Ubica, i pretražuju svoj teren.
     Tle mu se zadrma ispod nogu. Gundalinu se jako zanese, ali, pukim slučajem, nekako ostade na nogama. Čvrsto se zagleda u šljaku ispod svojih nogu; posle nekog vremena bio je siguran da je opet bezbedan. Baci pogled niz padinu tog brežuljka, i skameni se: ugledao je karakteristične crne usne kratera na mestu gde nikad ranije nije video krater. Zurio je nekoliko trenutaka, da se uveri da ga oči ne varaju, a onda se okrenuo. "Panduroubico!" povika. "Naš'o sam! Naš'o sam ga!"
     Panduroubica potrča gore ka njemu. Klizanje podloge zanosilo ga je, ponekad i vraćalo malo unazad. Uskoro stade uz Gundalinua. "Jebotebog", reče. "S'varno si naš'o." Nasmejao se: prvi put je Gundalinu čuo taj zvuk od njega.
     Sišli su niz nagib prema krateru; pepeo i šljaka su im padali na čizme kao slapovi. Stigoše do crnih usta novog kratera. "Možd' ovo tvoj srećan dan, Izdajo", reče Panduroubica. "Al' je zubat! Izvoli ti prvi..." Pokaza pokretom ruke.
     Gundalinu je kleknuo i skinuo ranac. Nepožnjeveni kristali ležali su kao čudan buket pred njim: još nikada nije video takav netaknuti bokor. Imali su neobičnu asimetričnu eleganciju koja se primicala lepoti više nego išta drugo što je u ovom gorkom pejzažu ikada video. Navuče zaštitne rukavice i pruži ruku da uzbere prvu kristalnu bodlju.
     Zemljište se poče bacakati. Gundalinu izgubi ravnotežu i pade napred, njegova šaka se zabi u kristale koji se polomiše i poleteše u grlo kratera. Sledeći, još jači potres umalo da pošalje Gundalinua naglavačke za kristalima; on se mahnito baci unazad.
     Čuo je da Panduroubica viče nešto nerazumljivo, video ga kako pada. Zemljotres nije prestajao. Tutnjava, tako duboka i sveobuhvatna da on u prvi mah nije ni shvatio da je to zvuk, dizala se, vibracijama nošena, kroz tle; kroz vazduh; kroz svaki atom njegovog tela. Ležao je paralisan nevericom i strahom, sve dok Panduroubica nije dopuzao do njega i grubo ga gurnuo. "Ustaj!" viknu Panduroubica. "Gore! Diš' se! Ovde nema zašta se držiš..."
     Gundalinu je osetio da instinkti preuzimaju vlast nad njim i da ga dižu na kolena. Telo se poče pentrati uz padinu, kao da je on u unutrašnjosti neke mašine koju ne kontroliše.
     Padina se bacala uvis, i opet padala; talasala se pod njim, kao brod na burnom moru; padao je opružen po surovom tlu. Opsova videći da kliza unatrag.
     Začu krik Panduroubice, iza i ispod sebe. Prevrte se na leđa da bolje vidi tog čoveka, i vide kako se namučeno tle cepa na dnu njihove udoline, kako guta njihov bogati krater a u zamenu daje vodoskoke gasova i pepela. Panduroubica je klizio nadole, prema toj neočekivanoj pukotini u realnosti.
     Gundalinu se prevrte opet na stomak, zapliva niz padinu, kroz dim, i dograbi Panduroubicu za zglavak stopala. Ostade tako ležeći, raširenih ruku i nogu, nastojeći da se stopalima i slobodnom šakom ukopa što dublje u podlogu koja se jednako gibala. "Ne daj se!" povika, ne znajući da li ga Panduroubica čuje i da li i on sam sebe čuje.
     Najzad, posle, činilo mu se, cele večnosti, uvide da je tle ispod njega nepomično, i da u njegovom sluhu više nema onog urlanja nalik na viku htonskih bogova; doduše, i sad su mu se pričinjavali buka i pokreti, ali to su bili samo odrazi udara u njegovom umu. Samo je njegov strah još bio stvaran.
     Ležao je tamo, bez snage da makar i glavu podigne. Osećao je da još drži nogu Panduroubice, samrtnički čvrstim stiskom šake u rukavici. Najzad je izbledeo čak i strah a um ostao bela divljina slična poljanama pod snegom. Onda vide njenu kosu, takođe nalik na snežna polja; kosu koja pada oko njenog lica, duž njenih ramena; njenu kožu svetlucavo poluprozirnu, poput mesečine; njene oči nalik na izmaglicu i mahovinski ahat...
     "Izdajo!" Neko ga drma, viče njegovo ime - zapravo, ono što je sad postalo njegovo ime, kao da on nikada nije bio neko drugi; kao da nikakve druge egzistencije nije bilo. Strese glavom, više ni u šta nije siguran, jedino zna da je to pored njega Panduroubica koji pokušava da ga podigne na noge i natera na ma kakvu reakciju. Gundalinu zastenja, ispljunu šljaku i pepeo, protrlja lice i oseti bol od ogrebotina na koži. "Bogovi..." graknu on. "Si dobro?"
     Panduroubica klimnu glavom, zatim pokaza ka zjapećoj rani na površini tla, ni dva metra od njih. "A-ha..." Rukavom obrisa čelo. "Ovog puta je Skriveni namestio dobru zamku, tako mi Hanua!" Glas mu postade ogorčen pri pogledu na mesto gde je do pre nekoliko minuta, ili vekova, bilo u njihovim šakama najveće bogatstvo koje je ova zanoćena zemlja mogla ponuditi. "U pakao sve!" Panduroubica hitnu punu šaku pepela nekud, od sebe, onda se zagleda u Gundalinua. Nekoliko trenutaka ga je tako gledao, a Gundalinu začu, u njegovom ćutanju, reči koje mu neka nezalečena uspomena nije dopuštala izgovoriti.
     Gundalinu klimnu glavom. "Aj' vidimo je l' još imamo sanke", reče tiho. Pogleda uz brežuljak i prinudi sebe da se počne penjati, ali sa vrlo malo stvarnog uspeha, jer ga je klizanje podloge uporno vraćalo nazad. Telo mu je, od šoka, bilo kao guma. Panduroubica se pentrao za njim. Zajedno stigoše na vrh uzvisine. Sanke sa njihovom današnjom žetvom i sa glavninom njihovih najvažnijih zaliha ležale su s druge strane, prevrnute ali neoštećene. On odahnu.
     Panduroubica zadovoljno humnu i ispravi se. Okrete se, pogleda niz padinu, zatim pogleda Gundalinua. "Izdajo, učini mi uslugu. Nemoj sanjaš više nijedan dobar san."
     Gundalinu poslednji put pogleda preko ramena. Onda, ćutke, pođe za Panduroubicom dole.









80. TIJAMAT: Karbankl
     Pada...
     Luna otvori oči, a krik strave zamre na njenim usnama: našla se u svom svetu, u sopstvenoj sobi, u svom krevetu. Podiže se, sede, pritisnu šaku na prsa; njen sunovrat iz nekih nemogućih visina zaustavio se na ovom mestu u vazduhu, prestao je postojati.
     Klonula je napred, podržala glavu rukama, udišući duboko... ubodno zadovoljna što je budna, i živa; ali samo na tren zadovoljna, jer sledećeg trena se doseti ko je.
     Pomače se na ivicu široke postelje, zatim razgrnu pokrivače sa sebe, i spusti stopala preko ivice, silovitim povratkom pamćenja naterana u nerazumnu žurbu. Ali stade, i ostade tako, sleđena, s jednim stopalom spuštenim na krzneni sag pored kreveta.
     Rid Kulervo je sedeo u fotelji, na drugoj strani sobe; gledao ju je ćutke. Ona skloni pogled od njega, potraži ima li u sobi još koga.
     On odmahnu glavom. Na usnama mu je bila samo avet osmeha. "Samo sam ja, Damo. I to bez snage da uvalim sebe u nevolju; inače bi me Pala-Tionka vezala za ovu fotelju." Slegnu ramenima, diže ruke. "Hteo sam da budem ovde kad se probudiš. Da bi znala."
     Luna pritisnu šake na telo, preko tkanine spavaćice. "Kako ti je?" upita ga nejakim glasom. Na sebi je imao široku košulju ručno tkanu i nekakve bezoblične pantalone; iznenadilo ju je koliko tijamatski izgleda. Mogao je proći kao ostrvljanin.
     "Osećam se kao govno", reče on. Njegov osmeh postao je žalostan. "Ali to je prokleto bolje nego što sam se osećao juče. Tvoja vakcina je zaustavila pogoršanje stanja mojih ćelija. Sad moram da izlečim ovo što je od mene ostalo, bez pomoći one vode. A ima da se leči i leči..." Pogleda dole. "Štošta neće nikad biti kako valja." Diže pogled ka njoj; oči su mu bile bistre i duboke kao nebo. "Ne razumem zašto... zašto si učinila ovo za mene. Bogovi, pa i ja sam sam smatrao da zaslužujem da umrem! Sibilski um..."On zaćuta.
     "...se predomislio", reče Luna nežno. "Možda je i promenio svoju perspektivu."
     Rid prođe nesigurnim prstima kroz kosu. "A ti? Pala-Tion je rekla da Vanu traži da budem izručen njemu." Vide uznemireno saznanje koje se uvlačilo u njegove oči. "Kaže da od tebe zavisi da li ostajem ili idem."
     "Tvoj dolazak oslobodio me je božanskog tereta, Vanamoinen", reče ona tiho. "Sad sam te poslednji put tako oslovila", dodade, videći da je on zaustio da protestuje. "Dao si mi jednu vrstu slobode. Zato bih volela da ja tebi dam onoliko slobode koliko mogu. Možeš ostati ovde, pod mojom zaštitom, dokle god želiš." Splela je prste, stavila ih u krilo, zagledala se u njih.
     "Hvala", prošaputa on. Luna ne diže pogled. Posle nekoliko trenutaka on upita: "Je li istina da više nisi sibila?"
     Klimnula je glavom, osećajući se čudnovato bestelesnom u trenutku tog priznanja, kao da je izgubila uporište, kao da sad pluta nošena plimom.
     "Možeš li mi oprostiti?" upita on, jedva čujno.
     "Biti sibila, to je sve što sam u životu ikada želela." Podiže glavu. "Ali, ovo je nekakva sloboda..." A u njoj su uspomene još bile žive, uspomene koje će uvek živeti: šta je postigla, šta je videla, s one strane dveri vremena. Samo toliko joj je ostavljeno; poklon na rastanku. "Arijel je ona koju ćeš morati da moliš da ti oprosti."
     Iskrivio je lice, klimnuo glavom. Luna sebi dočara kako Arijel sad izgleda: pluta u kosmosu, daleko iznad njih, u kovčegu stasis-polja, u brodu koji je nevidljivim konopcem gravitacije vezan za ovaj svet; a njen život vezan je nečim daleko lomnijim. "Ride, koliko nam vremena treba da stignemo do Arijel, da je - iscelimo?"
     "Ne možeš ti to, Gospo. Ne sada. Vanu je ukebao moj brod. Ako imamo sreće, on ga neće ponovo pretraživati, dokle god zna gde sam. Ako sazna o njoj..." Nije to dovršio.
     Luna duboko udahnu. "Boginjo!" Začu početke drhtanja u svom glasu, oseti da joj vlast nad sobom, ionako ne mnogo čvrsta, izmiče. "Kad će ovo prestati...?"
     On je pogleda, i Luna shvati da čovek koji se nalazi iza tih očiju nju najednom sagledava nezamislivim paralaksnim pogledom. "Nikad to ne prestaje..." reče on. "Nije napravljeno da prestane. To je ono u čemu smo ti i ja. Pred nama su bili pokidani krajevi vremena, uzeli smo ih i spojili u sibilskom umu. Njegov krug je sada opet kompletan, zahvaljujući nama. Pomisli na to, Damo! Pomisli šta smo zajedno uradili, šta je već postignuto. Izlečili smo mrežu! Ja sam taj proces započeo, pre nekoliko milenijuma; a sad, zahvaljujući tebi... i meni..." pogleda dole, svoje telo, "...proces će se nastaviti kao što je bilo predviđeno. Već smo izveli čudo. Dva čuda..." On se dotače po licu. Oči su mu sijale, prenoseći želju da Luna veruje i da pamti. "Točak se i sad okreće", reče on. "Budi strpljiva. Imaj vere. Moramo mu dati vremena."
     Klimnula je i uzdahnula. Osećala je, dok joj je gledao u oči, kako se vera bori da stigne do svetlosti, u njoj.
     On napokon skloni pogled. "Kontaktirala si s unutrašnjim krugovima Kartografa, zar ne, dok si bila u transferu i u simbiozi s matricom?"
     Trgla se. "Jesam", reče. "Ja - to jest, mreža - zapretili smo im šta će se desiti ako se pokolj mera nastavi, i obećali im pristup do zvezdanih mapa ako prekinu lov na mere. Mislim da će to preokrenuti plimu; ali ne znam koliko će vremena biti potrebno..."
     "Onda čekamo." Odmahnuo je glavom. "Ništa drugo ne možemo."
     Ispravila se i pogledala u prozor iza njega, sada zaklonjen navučenim zavesama tako da se more nije videlo. "Meri su opet u vodama oko grada; Vanu je rekao da će ih goniti. Da li je Džeruša pozvala brodove...?" Luna ustade.
     "Nema potrebe", reče Rid. Ustade sa fotelje, kruto priđe zavesama i razgrnu tešku brokatnu tkaninu. "Meri su zaštićeni."
     Luna ostade na istom mestu, zureći bez razumevanja u prostranstvo sivila bez granica koje se otvorilo pred njenim očima. Nigde okeana, nigde neba; samo oluja, koja ih je stopila u jedno, ustalasana besomučnost vetra i vode u zajedničkom jurišu od koga je nesalomljiva površina prozora drhtala.
     "Morska furioza..." reče Luna pridržavajući se za stočić. Rid se osvrte da je pogleda. "Tako zimci zovu oluju ove vrste, kad neme razlike između mora i neba." Nikada to nije doživela, ali je znala zimce koji jesu. "Letnjaci kažu da to nastaje kad se Majka-koja-je-more razbesni."
     Rid se neobično osmehivao, gledajući je i sad. Zatim još jednom pogleda oluju. "Baš se pitam..." reče.
     "Mi već danima slušamo izveštaje da obalom ide oluja", reče ona. "I to gadna. Ali, rekli su da će otići na kopno i promašiti grad."
     "Umesto toga došla je na kopno tačno na mestu gde je Karbankl."
     Luna se nađe kako prvi put posle mnogo godina čini trijadni znak Majke sasvim iskreno. Iznenada pomisli na Kapelu Dobraventuru - seti je se po prvi put bez bola. "Vanu neće moći da pošalje svoje lovce dok se ovo ne završi. Do tada će meri bar koliko-toliko da odmaknu."
     Klimnuo je glavom, gledajući opet oluju. I Luna se, kao hipnotisana, zagleda tamo.
     Vrata njene sobe naglo se otvoriše i jedna služavka uđe. "Damo!" jeknu ona, i duboko klimnu glavom u znak izvinjenja. "Tuđinci su u Palati! Nismo ih mogli zaustaviti..."
     U prostor iza nje nagrnuše figure u plavim uniformama, sa oružjem u rukama. Luna pogleda Rida, koji je stajao skamenjen pokraj prozora još pridržavajući zavesu.
     Ona spusti pogled ka podu: tamo joj je neko ostavio poslužavnik sa hranom. Podiže ga, priđe Ridu ne obazirući se uopšte na uljeze koji su prodirali u sobu, i predade poslužavnik u njegove pasivne ruke. "To će biti sve. Možeš ići", reče, podstičući ga očima.
     Živnuo je. Uze poslužavnik od nje, ne previše trapavo. "Da, Gospo..." promrmlja, saginjući glavu. Zatim pođe, noseći poslužavnik, ka vratima; hodao je bogaljasto, a ramena su mu bila zgrčena od napetosti. Policajci su se pomakli u stranu, puštajući ga da prođe. Žena koja je donela upozorenje izvukla se napolje, klizeći ukorak za njim, praćena zlovoljnim zurenjem policajaca.
     Ti pogledi se prenesoše na nju. Radoznalost i nešto malo radosti uvukoše se u poglede tih muškaraca: dobili su priliku da vide kako Kraljica stoji pred njima, raskuštrane kose, umorna, u spavaćici. "Komandant Vanu te traži..." poče narednik koji ih je predvodio.
     Osetila je da se njena postiđenost pretvara u bes. "Sačekaćete napolju, da se obučem", reče ona, dižući ruku. "Sad."
     Zgledali su se neodlučno, zatim spustili oružje, izišli jedan po jedan, i zatvorili vrata za sobom.
     Kad je Luna otvorila vrata čekali su, njih desetak. Ignorišući podignuto oružje, ona reče glasom poput stakla: "Šta hoćeš? Ako hoćeš Rida Kulerva, tvoj komandant mi je dao reč da..."
     "Ne, Damo", reče narednik. "On samo hoće da tebe dovedemo pred njega."
     "Gde je Džeruša Pala-Tion?" upita Luna oštro.
     Narednik spusti pogled, ali samo na trenutak. "Uhapšena. Zbog opstrukcije pravde."
     "Pravde", promrmlja Luna. Pruži šake ka njemu. "Da li komandant Vanu traži da budem vezana?"
     Narednik načini grimasu, zatim klimnu glavom. Opet su svi gledali u nju, njeno grlo. Čak i bez priveska preko odeće, sibilski znak ostao je na njoj, tetoviran. Jedan od policajaca joj pristupi, ispunjavajući narednikovu oštru zapovest: zavrte joj ruke na leđa i namesti lisice. Njoj se sve okrete u glavi: nije verovala da će oni to zaista učiniti.
     Povedoše je kroz hodnike, pored ukočenih, neodlučnih pogleda dvorjana. Rida nije nigde videla. Nije pitala kuda je vode.
     Povezoše je lebdilicom, narednik i još dvojica, niz grad; gledala je iznenađeno, ne bez straha, kako vozilo proleće pored štaba policije i nastavlja put nadole - kroz Lavirint, pa kroz Donji grad. Nisu joj ponudili nikakvo objašnjenje. Setila se Arijenrod, svoje majke, svog drugog ja: setila se onog Arijenrodinog poslednjeg silaznog putovanja kroz grad, u smrt. Arijenrod je pokušavala da izmeni svoj svet, prkosila je inostranstvu... i završila jednim ovakvim putovanjem. Postoji samo jedno zamislivo odredište ka kome bi oni sada mogli ići... a izvan zidina Karbankla besni oluja.
     Najzad su stali navrh rampe koja vodi dole, ka dokovima. Isteraše je napolje čim su se vrata lebdilice podigla. Poslušala je ali se, s rukama vezanim na leđima, kretala nezgrapno. Vetar grunu u nju i zamalo da je obori; pridrža je jedan policajac. Pesnica vetra bacila ih je oboje, sledećim naletom, na bočnu stranu letilice. Luna izgubi vazduh iz pluća; začu iznenađeno i bolno policajčevo psovanje. Ostade mokra do kože, iako nije primetila kako se to desilo.
     Ostali policajci se okupiše oko nje; povukoše je napred, krećući se svi zajedno, spletenih ruku, kao da treba da odguraju neku ljutitu gomilu ljudi. Nije videla ništa, zaslepljena pljuskom koji ju je šibao po licu, ali je čula vrištanje vetra i potmulo gruvanje olujnih talasa koji su se razbijali o dokove, daleko ispod njenih nogu. Osećala je da i sam grad, kao celina, podrhtava od tih udaraca. Zagazi u vodu do članaka: more je pojurilo uz rampu, potopilo pločnik, slilo se.
     Vanu ih je čekao, i dvanaestak policajaca oko njega, u policijskoj kontrolnoj baraci s jedne strane rampe. Oni koji su vodili Lunu veoma rado su se nagurali unutra, uvlačeći i nju; tako se nađoše izvan direktnog udara vetra. Ali vetar ih je i unutra pronalazio: mlazići kiše i rasprsnutih kapi šibali su i kroz baraku, lepršali njenom kosom, bacali joj kosu izluđujuće uporno u oči.
     Vanu se progura između svojih ljudi; nađe se licem u lice s njom. U njegovim očima bilo je nešto od čega je poželela da uzmakne.
     Ali ne uzmače ni malo, čak ni kad je Vanu zadro u njen lični prostor, natiskujući se telom sasvim uz nju. Bilo je to fizičko zastrašivanje, pod izgovorom da mora prići blizu da bi ga ona čula. "Šta hoćeš?" povika ona, da nadjača fijukanje i mukanje vetra. "Zašto sam ovde?"
     "Zbog ovog!" zaurla on. Uhvati je bolno za mišicu jedne ruke, okrete je, gurnu je između mnogih tela, do širokog prozora barake. Ona samo na trenutak sagleda rampu koja je vodila, činilo se, samo u okean i ni u šta drugo. Nije se video nijedan brod, nijedan gat, samo komešanje vode i neprepoznatljivih komada materijala. Pred njenim očima, još jedan talas se razbi o stubove-nosače grada; vrhom prođe tik ispod donje ivice grada, koja je bila petnaest metara iznad normalne visine plime. Luna oseti novi drhtaj grada pod tim naletom; vide kako masa vode nadire uz rampu, u otvoreno grlo grada. Zatim voda, razbijena i vetrom bačena, zapljusnu prozor ispred nje, tako da Luna više ništa nije videla. Oseti da joj hladna voda opet zapljuskuje zglavke stopala, i uzmače.
     Okrete se i suoči s fanatičnim besom u Vanuovom pogledu, potresena više izgledom njegovog lica nego prizorom oluje.
     "Tražim da ovo prekineš!" povika on zamahujući rukom prema ludilu elemenata iza nje.
     Zurila je u njega, osećajući da se pažnja svih policajaca opet prikovala samo za njih dvoje. "Šta?" uzviknu.
     "Zaustavi to!" Povuče je do ulaza u baraku; Luna oseti da je sila orkana mazi, provocira, nastoji da primami njeno telo u zagrljaj svog besa. Pokuša da se povuče u baraku, ali je Vanu zadrža; postigao je to da je oluja sad zlostavljala i napola davila njih oboje. "Čula si me! Uradi to sad!"
     Izvila je glavu pokušavajući da jasno vidi njegovo lice. "Ne mogu!"
     "Nemoj me lagati!" reče on furiozno. "Ti kontrolišeš struju za ovaj grad, kako ti se hoće! Od Gundalinua si napravila izdajnika! Čak se priča da si reinkarnacija stare kraljice. A sad si uključila oluju, da ja ne dobijem mere! Uništila si tvom narodu sredstva kojima je zarađivao za život. Prokletnice, grad će biti u haosu kad tribunal stigne! A stigao je u orbitu, samo ne može čak ni da sleti. Šta si ti, veštica nekakva? Kako to radiš? Odakle to dolazi?"
     Odmahnula je glavom, zabacila kosu potpuno natopljenu vodom, udahnula duboko, uz jecaj, dok je oluja otrzala dah iz njenih pluća. Nasmejala bi se tada, toliko je duboka bila njena neverica; ali, znala je da Vanu ozbiljno misli sve to što je rekao. O, Damo Thalaso, pomisli ona, Damo, Damo... Ali u njoj ništa nije reagovalo na taj poziv. "Niko ne može zaustaviti oluju!" povika ona. "Mora da se istutnji sama!"
     "Znači priznaješ da si je ti pokrenula?"
     "Nisam!" povika Luna.
     Opet ju je stegao za ruku, toliko jako da su morale ostati modrice. "Zaustavi oluju, inače naređujem da se iz orbite otvori vatra na grad!"
     Ne možeš! Suzbila je te reči koje su joj došle na usne. Na njegovom licu videla je nešto nalik na paniku. "Ne možeš", reče ona, ali to nije bio protest, bila je to pretnja.
     On zausti da nešto besno uzvrati, ali te reči zamreše. "Šta ti to znači?" povika, jednako stiskajući njene ruke. Protrese Lunu, grad se zadrma ispod njih a hladna voda im se pope uz noge i povuče, ostavljajući trag od naplavina.
     "Tvoje oružje neće funkcionisati", reče ona, i zagleda mu se u oči, iznenadnim zverskim besom. "Nišanski sistemi će davati netačne podatke. Ako probaš da pucaš na Karbankl, lako je moguće da ćeš promašiti. Pogodićeš, na primer, kosmodromske građevine, ili neki od vaših brodova, ili..."
     On uzviknu neku psovku. Njegova šaka polete na nju, niotkud, tresnu je preko lica i obori na pločnik, u vetar i kišu.
     Borila se da nekako dovuče noge poda se i ustane, bez pomoći ruku; ošamućena od bola, pod novim naletima oluje. Iza sebe začu nerazumljive glasove koji su razmenjivali neke ljutite reči. Dvojica policajaca stvoriše se uz nju, dovukoše je nazad u kakav-takav zaklon barake.
     Grabila je vazduh; u ustima je osećala ukus krvi. Ta dvojica su je držali uspravno. Drugi su držali Vanua da ne jurne na nju. Grad se uzdrma pod novim udarcem. Jedan oficir poče nešto užurbano govoriti Vanuu, na njihovom jeziku; nije čula šta. Ali bes lagano napusti Vanuovo telo, ono se smiri. Policajci ga pustiše i odmakoše se od njega. Zagledao se besno u Lunu, spaljujući je očima, i istovremeno potežući i cedeći mokru, nepopustljivu tkaninu rukava svoje uniforme. "Vodite je", reče ravno. "U haps."
     Trojica policajaca odvedoše je do lebdilice, koja ih ponese uz Ulicu, sve do štaba Policije. Nisu joj se obraćali, ali su s njom postupali oprezno, gotovo kao da se izvinjavaju. Sedela je na jednom kraju svog sedišta, naslonjena na prozor lebdilice, otupela i lišena snage; izbegavala je njihove poglede. Ulice su bile gotovo puste. Pitala se zašto njen narod ostaje u kućama, da li je to zbog opsadnog stanja ili zbog užasavajuće oluje koja je drmala protivolujne zidove na kraju svake uličice. Zapita se, umorno, kako bi narod reagovao da je vidi ovakvu... Ali, tu misao nije mogla poneti dalje. Bila je nevidljiva za one malobrojne koji su se odvažili da iziđu iz kuća, skrivena iza reflektivnih prozora policijskog vozila.
     Konačno stigoše do Plave uličice. Provedoše Lunu kroz policijsku stanicu, pored pedesetak pogleda kojima ništa nije bilo jasno, u ćeliju negde duboko u srcu zgrade. Oko njene ćelije bile su i druge; pretraživala ih je pogledom tražeći Geju Džerušu. Ali sve su bile prazne. Policajci skinuše lisice s njenih bolnih zglavkova i ostaviše je samu, zatvorenu jednim providnim zidom koji je bacao varnice kad ga je pokušala dodirnuti.
     U ćeliji je bilo hladno; Luna poče drhtati, ne samo zbog reakcije nego i zbog mokrog zagrljaja odeće. Rukom je otrla krv sa ugla usana, i zagledala se u to lepljivo crvenilo, ne znajući šta da radi s njim. Duž jednog zida ćelije bio je uzani ležaj, na čijem uznožju je ležalo presavijeno ćebe, samo jedno. Luna se umota u ćebe i leže, sva ukočena od umora; njene misli bile su jednako prazne kao prostor oko nje. Sklopila je oči, pustila da njen duh i telo pobegnu u zaborav.
     Probudila se iz nemirnog, košmarnog sna, odgurnula ćebe; još jednom se probudila, posle novih grozničavih snova, i pokrila se, tresući se, zato što je bilo ledeno. Vreme je prolazilo bezmernim tokom, a njeno spavanje je malo-pomalo postajalo dublje, smirenije, manje uznemiravano snovima.
     Najzad se probudila bistrog uma. Sela je na krevet, zbacila opet ćebe; morala se, međutim, odmah nasloniti leđima na zid jer ju je telo iznenadilo slabošću. Usta su joj bila sasvim suva, zapečena, i ona shvati da je njena slabost jednim delom posledica gladi i žeđi. Na podu je, u prednjem delu ćelije, ležao poslužavnik sa hranom, nadomak unutrašnje strane barijere. Zapita se koliko dugo ta hrana čeka. Nije imala ništa što bi joj kazalo koliko je vremena prošlo.
     Ustala je i nekako podigla tanjir i šolju punu nekog pića koje joj nije bilo poznato. Stigla je da opet sedne, držeći te dve stvari, pre nego što ju je savladao novi napad vrtoglavice. Onda je čekala, nepokretna, a srce joj je gruvalo u prsima. Posle toga je jela, polako, nastojeći da uživa u svakom zalogaju jednostavno pripremljene tijamatske hrane; utoliko duže je mogla odlagati potrebu da misli o stvarima koje slede posle sadašnjeg trenutka.
     Kad je završila, njen um opet poče funkcionisati. Odeća joj je bila sasvim suva; poče je potezati tamo i amo, i dovede je koliko-toliko u red. Povuče umršenu masu kose unazad, uplete je nanovo u dugu, urednu kiku. Primeti da na krevetu sad postoji još jedno ćebe: neko je dolazio i proveravao kako joj je, njoj, dok je spavala.
     Ustala je opet, pošla u prednji deo ćelije, i počela da viče. Odgovoriše joj samo odjeci. Imajući u vidu Vanuov patološki strah od nje, podozrevala je da je ipak izložena posmatranju s neke strane; ali činilo se da u čitavom tom bloku ćelija nema drugog ljudskog bića. Ta izolacija morala je biti namerna. Vanu verovatno želi da sakrije čak i njenu tačnu lokaciju od svakoga ko bi je mogao tražiti.
     Dotače modricu na obrazu, gde ju je udario, i oseti kako je ispunjava jedna hladnoća bez ikakve veze s temperaturom vazduha. Zašto je ona ovde? Šta Vanu namerava da uradi s njom? Može li se očekivati da će je deportovati, a da to niko i ne sazna, kao što je deportovao Gundalinua? Ali, da mu je to bila namera, sigurno bi to već učinio...
     Vratila se ležaju i sela, suzbijajući gnev i osećanje nemoći koji su je obuzeli kad je uvidela da ništa ne može da učini. Pomisli na Arijel... i odmah se, zaslepljena od bola, jako potrudi da ne misli na Arijel. Zapita se da li Džerušu i sad drže u zatočeništvu, negde; da li je Vanu naredio da se cela Palata pretraži; da li su odveli Rida Kulerva. Kad nema Džeruše na slobodi, nema nikoga ko bi mogao išta izmeniti, išta zaustaviti, pomoći joj da se izbavi odavde... Poče se njihati lagano napred i nazad, pesnicama stežući ispresavijane nabore odeće.
     Odjednom pomisli na sudsko veće koje, po Vanuovim rečima, dolazi da odvaga njegovu verziju istine naspram njene. Šta je ono Vanu rekao za tribunal, u poplavi drugih optužbi, u oluji? Stigao je u orbitu, samo ne može čak ni da sleti.
     Možda on nju drži da bi im je pokazao kao neprijatelja Hegemonije, uzročnicu Gundalinuovog pada? Ili će, možda, ona jednostavno biti zadržana ovde, pod ključem, bez prilike da ma šta kaže sve dok tribunal ne otputuje, a Vanu ostane na vlasti? Šta ako on pokuša silom da iščupa istinu iz nje...? Puštala je da misli tako nailaze, donoseći sve strašnije vizije; da joj ispunjavaju um scenarijima mogućeg. Pipkala ih je kao zrnevlje u ogrlici, pokušavajući za svaku da nađe neko rešenje, zato što je misao bila jedino nad čime je još imala ikakvu kontrolu.
     Najzad začu odjeke glasova i bat koraka. Znala je: ma u kom pravcu da kreće njena sudbina, ona će vrlo brzo znati ishod.
     Ustala je, opet ispravila zgužvanu odeću. Dolazili su policajci da je izvedu iz ćelije, i to, ovog puta, drugi ljudi, ne oni koji su gledali kako njihov komandant bije zatvorenicu koja nema nikakve odbrane.
     "Kud me vodite?" upita, glasom koji je ostao ravan iako su joj baš u tom trenutku vezivali ruke na leđa.
     "Na kosmodrom", reče jedan.
     "Zašto?"
     "Naredio komandant", reče on. Povedoše je nazad, kroz sumorne hodnike, iz policijske zgrade, bez daljih objašnjenja.
     Morska furioza je prošla; Luna vide bistru dnevnu svetlost kroz protivolujne zidove na kraju uličice Plave. Zapita se sumorno kako se njen narod snalazi u ovoj katastrofi - koliko je ljudi oluja uhvatila izvan bezbednosti gradskih zidina, koliko je povređenih i udavljenih u divljim vodama. Priseti se prizora luke ispod grada, u kojoj nije imalo šta da se vidi osim nemogućeg jurišanja olujnih talasa i vrtloga punih razlupanog komađa materijala. Pretpostavila je da su ljudi već sišli u luku i razišli se po obalama u pokušaju da nađu ono što im je oluja ostavila, i da nekako srede svoj život. Zapita se kako će narod shvatiti njen nestanak, usred svega ovoga. Dvorjani znaju da ju je odvela policija; panduri sigurno znaju da je Geju Džerušu takođe uhapsila policija. Da li će se proneti glas...
     Ali, oluja koja je spasla mere i navela Vanua na ovakvu osvetu mogla bi, na kraju, ipak biti njemu u korist: rad na obnovi uništene imovine doprineće da svaki eventualni protest Tijamatovaca bude znatno oslabljen. Luna takođe nije imala iluzija u pogledu prestola: Vanu je sigurno bio hitar da nekog drugog dovede na njeno mesto, verovatno neku zimkinju. Kirard Set je otišao Majci, ali u gradu ima još premnogo njegovih starih prijatelja koji samo čekaju priliku da povrate izgubljenu moć Zime. Sad više ne postoji niko ko bi imao vlast ili uticaj da od njih zaštiti interese letnjaka...
     Već su ušli u tunel prema kosmodromu: nosio ih je vagon koji se prodevao kroz prstenove svetla kao igla kroz tamu. Znala je iz iskustva da će vagon stići na kosmodrom već kroz minut-dva. A onda... "Da li me deportuju?" upita ona, najednom nesposobna da dalje trpi pritisak neizvesnosti. "Da li ću nestati, kao vrhovni sudija? Kuda me vodite? Ja sam kraljica. Imam pravo da znam. Hoću da znam kuda me vodite!"
     Odred policajaca u inače praznom vagonu poče se zgledati. "Komandant je rekao da te dovedemo na kosmodrom, Damo. Nije rekao zbog čega." Taj policajac, isti onaj koji je ranije razgovarao s njom, slegnu ramenima i spusti pogled. Niko drugi nije progovorio. Izbegavali su njene oči.
     Šatl-vagon je stigao na kraj svoje putanje. Poveli su je uz stepenište, kroz unutrašnjost kosmodromskih zgrada. Konačno stigoše u salu za prijem gostiju, onu istu u kojoj je svojevremeno primila premijera i poslanike hegemonijske Skupštine. Široki zid-prozor na drugom kraju sale omogućio joj je da vidi žareći sjaj energetskih mreža na poletno-sletnom polju, koje je počinjalo ispod tog zida i prostiralo se u daljinu.
     Ušla je u salu i videla Vanua kako se okreće da se zagleda netremice u nju, preko velikog prostranstva dubokog plavog tepiha. Oko njega je stajala grupica državnih zvaničnika; većinu je poznavala. Gledao ju je netremice, dok je išla ka njemu; taj pogled bio je negde između nelagodnosti i satisfakcije. Gledale su je i druge osobe oko njega, nejasnih izraza lica.
     Njena instinktivna reakcija, kad ih je videla tu, bila je: olakšanje. Da je Vanu mislio da je deportuje tajno, ne bi to ovako uradio. Ali ako mu nije bila namera da je deportuje, onda Luna odjednom nije pojma imala šta bi njeno prisustvo u ovoj sali moglo značiti.
     Policajci je zaustaviše pored Vanua, koji uzvrati na njihovo salutiranje. Sklanjajući pogled od njegovih očiju, ona se ukoči videći da u salu, s druge strane, ulazi neko.
     Videći njen pogled i Vanu se okrete tamo, a i ostali s njim. Novopristigli su uvedeni u salu: dvanaestak Karemovaca, različitih godina, oba pola; svi su imali aristokratske crte lica i nesvesno arogantan manir teha. Neki su bili u uniformama, drugi u diskretno prefinjenoj, bespolnoj odeći građana visokog roda. Na jednome od njih Luna vide sibilski trokrak. Znala je, iako joj niko nije rekao, da je to tribunal čiji dolazak je Vanu čekao.
     Izgledali su kao ljudi manje ili više umorni, i obuzeti olakšanjem i zadovoljstvom što su se napokon našli na kraju putovanja. I - svi zadovoljni što ih čeka tako velika delegacija za doček, pa i pomalo radoznali otkud to.
     Luna opet pogleda Vanua. Vide kako se njegovo lice preliva prepoznavanjem i zadovoljstvom. "Pernate-sadhu!" uzviknu on polazeći napred, da pozdravi vođu te grupe. Čovek kome se tako obratio osmehnu se i diže ruku. Vanu je dotače podignutim dlanom: pozdrav jednakih. Počeše razgovarati na brzom sandiju; Luna je čula da jedan drugoga oslovljavaju neformalnim "ti", a ne službenim "Vi", i shvatila da su njih dvojica prijatelji, možda i nekakvi rođaci.
     Čekala je. Sad joj je bilo jasno kakva je njena uloga ovde; osetila je kako se gasi i poslednji plamičak nade. Vanu povede članove tribunala bliže njoj. Dovedena je ovde da bi bila izložena kao žrtvena koza. Međutim Vanu se nije usudio da joj veže usta; ona još može da govori u svoju odbranu. Poče prikupljati misli, gledajući kako joj Karemovci prilaze.
     "...nego, Vanu, možemo li mi to sve malo da odložimo? Svi smo ekstremno umorni", bunio se Pernate, čija je početna živost naglo posustajala.
     "Oprosti mi što te pritiskam", reče Vanu. "Ali, od našeg poslednjeg razgovora nastupila je serija događaja zbog kojih je od vitalnog značaja da razgovaramo sad, pre nego što uđemo u grad." Pogledao je Lunu; pri tome je njegovo lice počelo stvrdnjavati.
     "Je l'?" reče Pernate, sa tonom nezadovoljstva. Prateći Vanuov pogled naiđe na Lunino lice. "Šta je ovo?" upita, mršteći se.
     "Ova žena je razlog", reče Vanu pokazujući je gestom, "što te moram u nezgodan čas opterećivati."
     Pernate stade pred nju. "Ovo bledo stvorenje u dronjcima? Neka Tijamatovka? Ne izgleda baš kao da je sposobna da bilo koga optereti..."
     "Ona zna sandi", reče Vanu.
     "A." Pernate je opet pogleda.
     "To je Letnja Kraljica."
     "Stvarno?"
     "Jesam", reče Luna kruto. "I nije mi potrebno da komandant Vanu govori u moje ime."
     Pernate se opet namršti, pogleda Vanua. "I ti si je ovde doveo kao uhapšenicu? To je drastičan korak. Šta se ovo, u ime hiljadu predaka, dešava?"
     "Pa to je potrebno da ti objasnim", reče Vanu, lica oštrog i sumornog.
     Pernate klimnu glavom, tek sad. "Pouzdajem se da ćeš govoriti sažeto i preći pravo na stvar." Nije više gledao Lunu, niti pokazivao da je svestan njenog oprisustva. Ostali članovi vrhovnog sudskog veća Karemofa raširili su se iza njega kao lepeza; slušali su i gledali, umorno pomireni sa sudbinom.
     "Da, sadhu, tako ću." Vanu se isprsi. Napetost koja je zračila iz njega i iz zvaničnika grupisanih iza njega bila je gotovo kao fizička vrelina.
     "To je ta žena? Gundalinu je optužen da je s njom počinio izdaju?" upita Pernate, kao da mu ni sad nije lako da poveruje.
     Vanu klimnu glavom. "Ona je više nego što izgleda. Smatram da je neophodno da je udaljimo sa Tijamata što je pre moguće, i da joj nikad ne dozvolimo povratak. Treba je odvesti na Karemof na intenzivno ispitivanje i istragu. Ne samo što je postigla da se Gundalinu odrekne svog porekla i počini blud, nego ga je navela i na izopačenje hegemonijske politike u skladu s njenim primitivnim praznovericama..."
     Luna se ukruti i pođe jedan korak napred, stražari je potisnuše nazad. Istovremeno Pernate reče: "Da, da, sve je to u izveštaju. Ali ona je suvereni vladar jedne nezavisne države, i ma kako nama bili odvratni njeni postupci, ne bi se baš reklo da je opravdano uzimati je za taoca zbog..."
     "To nije sve", reče Vanu s oštrinom koja navede glave da se okrenu. "Ova žena kontroliše - neke sile, neki izvor energije o kome mi ništa ne znamo, tako da je u stanju da čini stvari koje bi trebalo da budu nemoguće."
     Pernate je svojim izgledom pokazao blagu nevericu. "Na primer...?"
     "Uključuje i isključuje struju u Karbanklu kad joj se hoće. Upravlja olujama. Preuzela je kontrolu nad našim orbitalnim naoružanjem, tako da ga nisam smeo upotrebiti..."
     "Šta?" Sad je Pernateova neverica bila jasna.
     "Grad je... u neredu", reče Vanu glasom koji je zapinjao. "Nisam bio u mogućnosti da pribavim one količine 'vode života' koje sam obećao, iako - eto gde je ona takođe lagala - u morima sve vrvi od mera. Zavela je Gundalinua da bi ga naterala da prekine lov na mere; a kad sam ja uzeo vlast od njega, podbunila je narod protiv nas. Ali ni to joj nije bilo dovoljno, nego je isključila struju tako da smo jedva održali red. Kad sam je prisilio da vrati električnu energiju, prizvala je oluju koja je uništila skoro sva plovila u gradskoj luci. Kad sam zapretio da ću otvoriti vatru iz našeg orbitalnog naoružanja ako ona ne zaustavi oluju, rekla je da ću promašiti, da ću pogoditi kosmodrom..." Zaćuta, videći Pernateov izraz lica i čujući sve jače mrmljanje ljudi iza Pernatea. "Znam, ovo ti zvuči apsurdno, zvuči nemoguće; ali desilo se!"
     Pernate duboko uvuče vazduh, kao da mu je do tog trenutka neko držao glavu pod vodom. "Ovo je... baš neočekivano, Vanu-sadhu." Sklonio je pogled od Vanua, prešao preko napetih, neodlučnih lica iza njega. "Da li vi svi tumačite događaje na taj način...?"
     "Nismo bili baš svedoci svih tih događanja koja ti je komandant Vanu ispričao, ujače", reče Tilhone oprezno. "Ali ono što znamo o Kraljici, dokazuje, neosporno, da je ona uzročnik naših teškoća u sakupljanju 'vode života', i da je Gundalinu stupio s njom u ličnu vezu, koja je negativno uticala na njegovu sposobnost da donosi odluke u svojstvu vrhovnog sudije, posebno o merima."
     "A-ha." Pernate zbora usne. Poče se okretati polako, kao da se njegovo telo opire toj kretnji, ali se najzad ipak nađe licem u lice s Lunom. Sad je pogleda pravo u oči i upita: "A koji je tvoj odgovor na ova pitanja? Imaš li odgovor...?"
     "...Damo", dovrši ona rečenicu umesto njega, na sandiju, videći da Pernate pojma nema kako bi trebalo da joj se obrati. "Imam ja mnogo odgovora, građanine Pernate", reče. Oslovljavala ga je na način kako bi se to na Karemofu očekivalo od neplanetašice. "Odakle da počnem?" Oseti da joj se krv diže u lice: njeno postojanje odjednom je postalo realno za sve ovo ljude oko nje. Pogledom samo okrznu Vanuovu zaleđenu mržnju, pa se vrati Pernateovoj protivvoljnoj pažnji. Pernate reče: "Oduvek su mi govorili da je Karbankl u pogledu energije u celosti oslonjen na svoj sopstveni, samonapajajući sistem. Imaš li ti neki tajni način da ga kontrolišeš?"
     "Ne", reče ona.
     "Onda kako objašnavaš nestanak struje koji je trajao puna tri dana?" upita Tilhone. "Nema podataka da se tako nešto desilo ikada ranije."
     "Jednom u svakoj velikoj godini, Karbankl se isključuje", reče ona pažljivo, "zato što mora obnoviti svoje sisteme. To se dešava samo u stoleću Velikog leta; a Hegemonija nikad ranije nije bila prisutna na Tijamatu u doba Leta."
     "Onda kako ti znaš za tu pojavu", reče Pernate, "ako se dogodi samo jedanput u svakih dvesta pedeset godina?"
     "O tome svedoče vekovne tradicije mog naroda."
     "A-ma vid'o sam svojim očima kako si uključila struju!" reče Vanu.
     Nije skidala pogled sa Pernatea. "Znala sam da se bliži trenutak uključenja. To bi se u svakom slučaju desilo. Odglumila sam da ja uključujem."
     "A na grad se sručila oluja?" reče Pernate.
     Klimnula je. "Da, ali to je bila volja Majke-koja-je-more... božja volja, rekli biste vi."
     Njegovo mrštenje se vratilo. "Imaš li, međutim, neki stvarni način da kontrolišeš naše sisteme naoružanja u svemiru?"
     Osmehnula se i najzad okrenula glavu ka Vanuu; ali nije pamtila da je takav osmeh ikada ranije dotakao njeno lice. "To je bila laž."
     "Šta?" reče Vanu. Cimnuo se kao da bi hteo da jurne napred, ali se zaustavio. "Ne! Ona je rekla..."
     "Konkretno: jesi li testirao te sisteme naoružanja, Vanu?" reče Pernate.
     "Nisam, plašio sam se da..."
     "Verovao si ono što si hteo da veruješ, komandante", reče Luna puštajući da gađenje koje je osećala prema njemu postane primetno u njenom tonu. "Hteo si da veruješ da sam ja - šta? Veštica? Da se Gundalinu mogao zaljubiti u mene jedino ako sam... nekom magijom izazvala seksualnu opsesiju kod njega. Da nije mogao imati baš nijedan razlog da se protivi pokolju nad merima, osim moje vlasti nad njim. Da je jedini mogući moj motiv za štićenje mera bio praznoverje... i jedini moj razlog da povedem Gundalinua u postelju, namera da ga koristim i da vladam njime. Ništa..." Zastala je, duboko udahnula. Pogleda opet Pernatea. "Ništa od toga nema nikakve veze s istinom."
     Pernate je zurio u nju nekoliko dugih trenutaka, i Luna ne nađe nimalo razumevanja u njegovim očima; ali, na svoje iznenađenje, nađe verovanje. "Znači ti tvrdiš da je sve što si činila, i sve što je Gundalinu činio, bilo u cilju zaštite mera, za koje si tvrdila da su inteligentna tuđinska živa vrsta, a ne samo životinje?"
     "Da", reče ona.
     Pogledao je dole, pa onda u daljinu, nemirno. "Iskreno rečeno", nastavi on, "meni je ideja da su meri možda inteligentni bila gotovo neprihvatljiva."
     Luna zausti da nešto kaže.
     "Ali..." Pernate diže šaku. "Prisiljen sam da tu ideju prihvatim... ne samo ja, nego svi mi." Pokaza ka članovima tribunala, oko sebe.
     Nije znala da li je neverica kompletnija na njenom ili na Vanuovom licu. "Šta to govoriš ti?" reče Vanu. "Prihvataš ovo što ti je ova strankinja pričala iako ja svedočim drugačije?"
     "Ne." Pernate ga pogleda brižno. "Kažem da... se dogodilo... da smo postali svesni određenih relevantnih novih informacija, novih otkrića, a izvori iz kojih je to došlo su iznad svake sumnje." Pažljivo je naglašavao reči. "Rezultat toga jeste promena u politici Hegemonije. Centralni koordinacioni komitet izvršio je zaokret u pogledu statusa mera; proglasio je da su meri zasebna inteligentna rasa. Neće više biti lovljeni i ubijani; neće više biti 'vode života'." Dok je izgovarao te rečinjegove oči postale su sumorne.
     "Šta?" reče Vanu. "Nemoguće! Oče svih mojih dedova, ne verujem da se ovo dešava!"
     Pernateov kiseli izraz lica produbio se u neodobravanje. "Znam da ovo dolazi kao udarac za tebe, kao i za sve nas. Možeš se uveriti, ako želiš - imamo ovde jednog sibila." Pokretom ruke pokazao je onog člana tribunala koji je na prsima nosio sibilski privezak.
     Vanu odrečno zatrese glavom i duboko udahnu. "Ne. To neće biti potrebno. Tvoja reč je dovoljna, Pernate-sadhu... Ali, ako više neće biti 'vode života', onda kakve svrhe za nas ima čak i kontakt sa planetom kao što je ova?"
     "Možda nema mnogo svrhe", odgovori Pernate. "Mada je isticano da, s obzirom na malobrojnost nastanjivih svetova, nijedan svet na kome ljudi uspešno opstaju nije nedostojan naše pažnje. Čak i pre nego što je postao vrhovni sudija, Gundalinu je davao dokumentovane, opširne izveštaje u kojima je ukazivao da dugoročno razvijanje tijamatskih prirodnih resursa ne mora biti beskoristan, niti nerentabilan projekt. Pa, imajući u vidu da sada druge alternative nemamo..." Okrete se opet Luni. "U svetlosti ovih novih događaja, Damo, stiče se utisak da je tvoje protivljenje hegemonijskom zakonu bilo opravdano. Neki bi ga čak mogli nazvati i časnim." Podiže opet ruku. "Oslobodite je", reče policajcima.
     Pogledaše Vanua, čekajući potvrdu. Pogleda ga i Luna. Njegovo lice se izobličavalo od osećanja izdanosti. "Ne!" reče on. "Tako mi svih bogova, to se neće desiti! Ova žena mora biti lišena svog uticaja i položaja. Mora se otvoriti istraga nad njom, kad bude na Karemofu. Ona je u dosluhu sa nekom grupom, ili nekom silom..."
     Pernate stupi napred i uhvati Vanuovu šaku koja je grčevito sekla vazduh. "Vanu..." reče on, glasom koji je bio tih ali ipak takav da ga nije bilo moguće ignorisati. "Bio si pod velikim pritiskom, znam. Bio si poslednjih meseci suočen sa mnogim teškim odlukama, i nastojao si da se ponašaš časno. Ali, moraš se osloboditi ove opsednutosti. Situacija se ovde promenila. Ova žena nije samo sibila, nego je i lider svoje nacije."
     "Mora biti zamenjena!" istrajavao je Vanu.
     "Ali ne da je ti menjaš. Ni mi", reče Pernate, čija se brada stezala. "Vanu, naći da se čovek kao Gundalinu mogao svesno upustiti u jednu takvu zaljubljenost prema..." pogleda Lunu "...jednoj strankinji, jednako je neshvatljivo i neprivlačno sa stanovišta mojih uverenja, kao i tvojih. A ipak, sve se najednom promenilo, crno je postalo belo. Ono što je Gundalinu uradio, više nije izdajnički, nego je..." zastade za trenutak. "...natprirodno mudro. Kako možemo objasniti promene kroz koje čovek prolazi kad je stranac daleko od svog doma?"
     Vanu se skameni. Sav otpor nestade iz njega.
     "Mislim da bi bilo pametno da se vratiš na Karemof sa mnom, Vanu-sadhu", reče Pernate, opet sniženim tonom. "Potrebno ti je da se odmoriš i da promeniš perspektivu. Siguran sam da negde postoji manje naporan položaj, tebi primereniji."
     Vanu je zurio u Pernatea, u ojađenom ćutanju. Onda se, stisnutih usana, okrete Luni. Ne potvrđujući pogledom njeno prisustvo, dade signal da je puste.
     Luna iskorači napred, masirajući šake. Pernate joj se nakloni, pravim i punim dvorskim klanjanjem. "Oprosti mi, Damo, za nevolje i poniženja koja si zbog nepravičnih optužbi moje vlade bila prisiljena da trpiš", reče on, savršeno se držeći i savršeno izgovarajući svaku reč. "Budi sigurna da ćemo preduzeti sve korake za reparaciju štete i ponovno uspostavljanje naših ranijih odnosa poverenja i dobre volje sa tvojim narodom."
     Luna je udahnula, a onda zadržavala dah sve dok je pluća nisu zabolela. "Prihvatam tvoje izvinjenje, građanine Pernate... pod uslovom da se optužbe protiv vrhovnog sudije Gundalinua ponište, i da on bude vraćen na svoj raniji položaj čelnika hegemonijske vlade na Tijamatu."
     Klimnuo je, ne pokazujući ni najmanje iznenađenje. "Tvoj zahtev će biti ispunjen najvećom brzinom koja se pomoću zvezdopogonske tehnologije može postići, Damo. Siguran sam da je to zahtev koji će naići na potpuno odobravanje svih onih koji su sa time u nekoj vezi." Samo jedva primetni trzaj jedne obrve pokazao je trag nekakve emocije.
     "Hvala ti", reče Luna i osmehnu se sasvim od srca. "Onda biste ti i članovi tvoje ekipe možda pristali da budete moji gosti na večeri u vašu čast, u Palati, sutra... da bismo mogli razgovarati o daljim promenama politike u prijatnijem ambijentu."
     Osmehnu se i Pernate, polako, gotovo kao protiv svoje volje. "To će nam biti zadovoljstvo", reče on. Okrete glavu ka Vanuu. "A sada, Vanu, ako bi bio ljubazan da nas uputiš do prostorija gde ćemo biti smešteni, i gde ćemo najzad imati priliku za stvarno zasluženi odmor."
     Vanu kruto klimnu. Njegovo lice bilo je maska aristokratske pristojnosti, a oči sasvim prazne, kad je okrenuo leđa Karemovcima i poveo ih iz sale.









81. VELIKA PLAVA: Silagong, muški logor broj 7
     "To vam sve?" reče Pirat gledajući kako Gundalinu i Panduroubica ubacuju svoj dnevni ulov u rupu za blago.
     Panduroubica je slegnuo ramenima, čelo mu se naboralo. "Izdaja uganuo nogu. Usporilo nas."
     Gundalinu posegnu u džep svog svepokrivnog odela i izvuče mali svežanj džanke zamotan u krpu. Zadrža to u vazduhu. "Evo", reče. "Neko iz ekipe četiri platio mi ovim za pitanje." Sad je Gundalinu uvek uzimao ponešto zauzvrat od ljudi kojima je popravljao ma kakvu opremu ili odgovarao na ma kakvo pitanje. Ranije nije hteo da naplaćuje svoje sibilske odgovore, ali Pirat je ostao uporan da to mora činiti.
     Začu zainteresovano mumlanje nekolicine ljudi oko njih. Primećivao je - ne toplinu, nimalo topline, ali, bar prihvatanje - dok je dobacivao svežnjić džanke Piratu. Bio je to blagi narkotik, i neki ljudi su ga žvakali kad god su ga mogli nabaviti.
     "Oš ti malo?" reče Pirat.
     "Neću... Hm... Hoću malo." Seo je na tle i prekrstio noge, najednom previše umoran da bi mogao stajati. "Da, uzeću malo." Možda će mu to pomoći da spava. Što duže boravi na ovde, sve lošije spava.
     Pirat ga pogleda, na trenutak radoznalo, pa spusti pogled. "U redu", reče on. "Čuli ste Izdaju. Ko god oće žvaće, daj nešto."
     Pet-šest krastavih, prljavih šaka dobaci ponude iz svojih mršavih zaliha na tle pred Pirata. On nožem iseče, pažljivo, svežanj džanke na jednake delove, i dade svakome po jedan. Poslednji komad, i gomilicu hrane koja se nakupila, svečanim pokretima gurnu prema Gundalinuu.
     Gundalinu sve to uze, izmučenim šakama koje se nisu razlikovale od njihovih. Poče da jede, bez ikakve ceremonije, ne mareći nimalo čime puni stomak, jedva osećajući ukus. Goruće lice sunca proguralo se nad horizont tako ga je morao žmirkati. Posedaše i oni koji su dotad stajali, povadiše hranu iz svojih porcija, i navališe na nju. Pirat zaključa sanduk-trezor i zatim, udarcima nogu, nabaca pepeo i šljaku opet preko tog mesta.
     Jeli su u skoro potpunom ćutanju, kao i uvek na kraju radnog vremena; nije im ostalo mnogo toga što bi mogli kazati, a ni energije za priču. Ipak, jeli su zajedno, i sada gladni kontakta s ljudskim bićima, mada to nijedan od njih nije hteo da prizna. Malo-pomalo ovakvi trenuci postali su najvažniji deo Gundalinuovog dana, jedino čemu se mogao radovati: sedenje na zemlji, na hladnom vetru, među ovim ljudima koji omogućavaju da se njegovo jedva tolerisano življenje nastavi.
     Ponekad je Pirat čak razgovarao s njim. Piratov um je posedovao neobična, sa raznih strana sakupljena znanja, koje je pribavio uglavnom kao samouk. U doba kad se Gundalinu oporavljao od batina, razgovarali su mnogo sati, u Piratovoj kolibi. Ali sad čak ni Pirat nije rizikovao da često razgovara s Gundalinuom, a na posao ga je slao sa Panduroubicom, ali ne kao svog partnera, zato što se plašio da bi preterano prijateljstvo sa jednim bivšim policajcem moglo potkopati njegov položaj kod ostalih robijaša.
     Zemlja zadrhta; Gundalinu grčevito proguta, i zakašlja se.
     "Sanduk još malo pa pun, Pirate", reče neko, posle izvesnog vremena. "Mogli bi do postaje uskoro."
     Pirat diže pogled, preko grlića čuturice. Spuštajući čuturicu, razvuče usta u osmeh. "A-ha", reče. "Valjda. Možda je vreme da izaberemo ko ide." Oko njega kao da se poče stvarati polje sa energetskim nabojem; pipao je po džepu, zatim izvukao jedan prastari, mnogostrani geometrijski predmet, namenjen za kockanje. Čuvao ga je kao dragulj. "Tri najbliža broja dobijaju, kao i uvek. Ko god je iš'o poslednja dva puta, ne mož' sad."
     Gundalinuu su pričali o pravilima ovog biranja, ali je tek sad prvi put bio u prilici da ga lično vidi. Pred njegovim pogledom, iscrpljeni ljudi tupih očiju najednom oživeše. Počeli su se naginjati napred i izvikivati brojeve; nikada ranije nije ih video da ma u čemu ispolje takvu žustrinu. Trojica pobednika dobiće odmor od monotonog i mukotrpnog svakodnevnog rada, a i priliku da provedu jednu noć u boravištu koje zaista liči na civilizaciju, jer ima krevete, tuševe, pravu hranu. Tog dana će trampiti svoju žetvu za ono malo robe koja čini da njihovi životi budu podnošljivi sve do trenutka puštanja iz ove žive smrti na slobodu.
     "Izdajo?" reče Pirat. "Imaš broj?"
     Gundalinu diže pogled ka njemu, trgnut; uvide da je proteklih minuta ćutao, kao i obično. Bio je uveren da će ga ovi neće pustiti da učestvuje u igri. Sada ga uzbuđenje i nada ispuniše, i on zablista kao i ostali. Liznu ispucale usne i reče: "Dvaes tri."
     Pirat klimnu glavom i podiže se na kolena. "Kocku" je uzeo između šaka sastavljenih tako da su činile šupljinu odasvud zatvorenu. Poče je drmati tako da se tumbala unutra. Produžavao je taj ekstatični trenutak u kome je za ljude oko njega sve bilo mogućno. U tom času Gundalinu shvati šta je učinilo Pirata vođom. Kad poliedar padne, trojica će dobiti ne samo put do trgovačke postaje, nego i još jednu nagradu - dane do početka putovanja. Te dane oni će provesti radujući se onome što ih očekuje. Čak i gubitnici će dobiti mogućnost da tih nekoliko dana provedu u prijatnom iščekivanju, jer će razmišljati šta da zatraže da im se iz postaje donese, koju malu, dragocenu stvar ne direktno vezanu za sam opstanak...
     Pirat, okupan zlatnom svetlošću, pruži ruke, rastvori dlanove, i poliedar za kockanje ispade.
     Trijumfalno uzvikivanje i razočarano psovanje načiniše zaglušujuću kakofoniju u Gundalinuovim ušima i previše naviknutim na tišinu. Nagrnu sa ostalima napred; vide broj na onoj stranici koja se našla gore; vide da je izgubio. Gubitak mu zape u prsima kao harpun sa posuvraćenim bodljama na vrhu; on opsova. Ostali počeše slegati ramenima, prihvatajući poraz na isti način kao i sve drugo. Gundalinu ostade zapanjen kad shvati koliko mu je, maločas, značila iznenadna ali realna nada da bi mogao biti dobitnik; spoznaja koja je nastupila tek sad, kad mu je ta šansa izmakla.
     Pokuša se usredsredi na neku adhani-pesmu, ali se ne uspe setiti nijedne. Pirat proglasi pobednike. Gubitnici im počeše čestitati, grublje nego što je bilo potrebno, ali u duhu dobre volje i dobrog raspoloženja. Gundalinu je osetio kako se tela oko njega pokreću: guraju ga, ustaju, polaze svaki na svoju stranu, vraćaju se u svoje čatrlje da spavaju. Bilo je više razgovora nego obično, više živosti, čak i smeha. Gundalinu prinudi svoje nevoljno telo da ustane. Bio je svestan svakog bola, svakog istegnutog mišića; nije mu bilo jasno zašto se samo on oseća gore a ne bolje. Možda zato što ostali robijaši znaju da će se sve ovo za njih završiti jednog dana, dok on nema nikakvu drugu nadu u koju bi se još usuđivao da veruje.
     "Ej", reče neko. "Vidi Izdaju."
     Gundalinu se okrete ka Saučesniku, koji je pokazivao prstom ka njemu.
     "Ima zeleno svetlo", reče Saučesnik. "Gle'j!"
     Drugi počeše da se okreću i da zure radoznalo. Gundalinu se baci na Saučesnika, obori ga, sede mu na prsa i uhvati ga šakama oko guše. "Još jedna takva šala, skote, i nabiću ti taj tvoj lažljivi jezik u grlo..."
     "Ne lažem!" cijukao je Saučasnik, pokušavajući da odvoji Gundalinuove ruke. Druge šake dočepaše Gundalinua, odvukoše ga sa Saučesnika, zadržaše ga.
     "Ne laže, Izdajo", reče Pirat. Stade pred Gundalinuov razbesneli pogled. Diže jednu poliranu metalnu ploču, i Gundalinu vide svoje lice obasjano suncem i zelenu svetlost koja mu je, kao zvezda, sijala na obruču oko vrata.
     Prestade se bacakati. Primeti da je zinuo od zaprepašćenja. Diže ruke do okovratnika; to je sada mogao, jer su ga pustili. Drugi se okupiše oko Pirata, zureći u njega.
     "Rek'o si da je doživotni", progunđa Saučesnik, gunđajući. "Mislio sam da će on dobiti zeleno samo na onaj težak način."
     "Bio sam... jesam", šapnu Gundalinu, gledajući i sad svoj odraz, videći tu kako neki čovek, lika jedva znanog, pritiska prste na grlo. Prsti osetiše neznatnu toplinu zelene svetiljke na obruču oko vrata.
     "Možda je greška", reče neko. Gundalinu se hitro okrete, pogleda tamo.
     Pirat mu spusti šaku na rame. "Izdajo, ovde takvih grešaka nema", reče tiho. "Javiću postaji. Izgleda da 'š ti ipak na ovo putovanje. U jednom smeru." Njegove usne malo se izviše. "Čestitam. Možda ćeš nam čak i nedostajati, malo..."
     Gundalinu klimnu glavom, jedva primetno; nije gledao Pirata u oči. "Neću ni ja zaboravit' vas. Niti ma šta od ovoga."
     Pirat mu uputi dugi, ukočeni pogled, pa slegnu ramenima. "Bolje da zaboraviš, Izdajo", reče. "Bolje da zaboraviš."
     "Ne bi' mog'o i da hoću."
     "Izgleda da ti se san ostvario, Izdajo", reče Panduroubica.
     Gundalinu ga pogleda. "Izgleda da jeste", reče, i nasmeja se napeto. Pođe jedan korak napred, odjednom uplašen da se i sad kreće kroz san. Robijaši se razmakoše levo i desno, da mu naprave špalir, isto onako kao za jednoga sa zelenim svetlom na dan kad je Gundalinu stigao. On sad prođe kroz njihove redove; njegova senka hodala je zlatnom stazom kroz zoru. Došao je do svoje kućice i zavukao se četvoronoške unutra, praćen blagoslovom njihovih pogleda, kao da je postao nekakav heroj. Opruži se, sa uzdahom, po svom ležaju od dronjaka. Onda, protivno svakoj verovatnoći, zaspa.









82. TIJAMAT: Karbankl
     Rid Kuleva Kulervo je stajao na skrivenom balkonu sa koga se otvarao pogled na balsku dvoranu. Naslonio se na ogradu, kao voajer: već satima je posmatrao tu gomilu ljudi, svevideći ali neviđen. Bejaše to samo jedna od mnogih skrivenih soba i posmatrčkih tačaka u Palati; njemu su ih članovi Sibilskog koledža pokazali sve, posle hapšenja Kraljice. Stara, slepa upravnica Koledža naredila im je da ga zaštite kad plavci dođu da ga love; i štitili su ga, čak i ono dvoje čija trudna kćer je udovica Tamisa Svetlohodnog. Setio se Merovi Blustoun; smirenog i odmerenog načina kako ga je lečila; njenih očiju...
     Uzdahnuo je, ispunio svoje vidno polje pokretima i bojama dvorane u kojoj je, dole, bilo toliko ljudi. Više se nije mogao setiti da li je, u doba kad je sanjao o izgradnji Karbankla, sam smislio sve ove građevinske neobičnosti, ili su one nadodate kasnije, u dugim, izgubljenim vekovima između njegova dva života, onog bivšeg i onog budućeg.
     Bio je sada zahvalan što takvi arhitektonski elementi postoje, bez obzira da li su rezultat njegove dalekovidosti ili nisu; jer, spasli su mu život, a sad mu, evo, omogućavaju da posmatra zatvaranje kruga u čijoj je kreaciji učestvovao. Jer ona zabava dole, u kojoj se netijamatski zvaničnici i Tijamatovci mešaju u krhkom plesu diplomatije, zakazana je da bi se proslavio povratak vrhovnog sudije, B. Z. Gundalinua.
     Rid se nije usuđivao da siđe dokle god u Palati ima ijednog Karemovca; plašio se da bi njegovo lice, ili neka njegova slučajna reakcija, mogli otkriti neželjenoj pažnji Zlatne sredine činjenicu da je ovde prisutan Majstor. Zato je sa balkončića gledao kako se dvorana lagano puni, proučavao raznolike boje kože, kose i odela, varijacije na teme razmetljivosti, prefinjenosti i jednostavnosti; uživao je u senzualnom zadovoljstvu obrazaca koji su dejstvom tih prizora ucrtavani u njegov um.
     Kraljica se kretala između njih; njena putanja bila je prividno nasumična, za sve oči sem za njegove. On je video da Kraljica prečesto plovi ka ulazu u dvoranu, i prečesto baca poglede na tu stranu, zaglađuje kosu, gleda na sat, sve to s nestrpljenjem.
     Tako je bilo sve do časa na koji su oboje, ne shvatajući to sasvim, čekali: Gundalinu je došao. U dvorani prestade muzika i svako kretanje. Prestade ples, jelo, ogovaranje, politika; svi ostadoše zamrznuti u veličanstveni nepokretni prizor.
     Gundalinu uđe u salu, praćen Džerušom Pala-Tion, koja je stupala u uniformi i sa oznakama svog novog položaja - komandant policije. Tišinu prekide aplauz. Gundalinu je stao, u malom prostoru koji mu se otvorio oko ulaznih vrata dvorane, kao da pomišlja da uzmakne od ovog bučnog odobravanja. Stajao je dignute glave, ne uzvraćajući ničim na dobrodošlicu; na tren se činilo kao da je i ne primećuje; njegove oči su pretraživale gomilu.
     Onda nađe ono za čim je tragao - Kraljicu, koja mu je dolazila u susret. Gosti su joj se sklanjali s puta. Kosa kao sneg, odežda od šaputavog mahovinastozelenog i tananog tečnog plavetnila letnjeg neba. Mnoštvo kristalnih perli koje svetlucaju kao zvezde, kao suze mora. Umesto krune, na glavi samo jednostavni venčić od cveća; ona mu prilazi, ruku ispruženih u znak dobrodošlice.
     Najzad se Gundalinu pomače, zakorači napred da prihvati njene ispružene ruke. Stadoše, licem u lice, usuđujući se da se zagrle samo vrhovima prstiju; ali taj tren dodira, to neizrecivo intimno splitanje, donese im ekstazu čistu kao da su oči nebrojenih svedoka doprinos svetosti a ne smetnja.
     Njihove šake se pustiše i najzad padoše, sporo, kao da je gravitacija prestala u prostoru oko njih. Gundalinu se na trenutak okrete i reče nešto Džeruši Pala-Tion, gestom pokazujući ka suprotnom kraju sale. Pala-Tion klimnu i pođe tamo, a Kraljica povede Gundalinua u plimu čestitanja, među one koji su izricali dobre želje, bivše neprijatelje i prijatelje koji se sad ni po čemu nisu mogli razlikovati niti će se, bar tokom sledećih nekoliko sati, moći razlikovati. Prvo su ga pozdravili Pernate i ostali članovi hegemonijskog tribunala; Vanu, bivši komandant policije, bio je primećen samo kao odsutan.
     Najmljeni muzičari, koji su mirovali od trenutka Gundalinuovog dolaska, najednom nastaviše svirku. Bila je to neka divna pesma, Ridu nepoznata; Gundalinu kao da ju je čekao. Gundalinuovo lice, koje, osim očiju, do sada nije pokazivalo nikakav čitljiv izraz, najednom se osmehnu. Nagnuo se prema Kraljici i prozborio joj nešto u uvo. Ona okrete lice ka njemu, očigledno iznenađena. On je tu kretnju protumačio kao pristanak, dohvatio ponovo njenu ruku, i poveo je na ples.
     Gomila je oko njih uzmicala, mrmljajući, gledajući taj par koji se graciozno, muzikom nošen, u sve širim krugovima kretao po balskoj sali. Gledao je to i Rid, pomišljajući da ni najokoreliji karemovski teh-konzervativac ne može biti zapanjen toliko kao on, Rid, pred činjenicom da Gundalinu neskriveno pleše sa ženom koju voli. Drugi parovi, jedan po jedan, počeše se otiskivati na plesni prostor, tako da se uskoro stvorilo more blistavog pokreta.
     Rid je posmatrao ples Gundalinua i Kraljice; nije gledao nikog drugog u balskoj sali. Njihova lica, dirljivo kontrastna; bolne dihotomije koje razdvajaju njihova dva sveta... u njihovim očima - istina koju on, Rid, zna.
     Seti se Mundilfere, dopusti da moćna lepota njenog lica ispuni njegov um... seti se svega što mu je ona značila, svega što mu je uradila, i kako se žrtvovala za njega. Onda pomisli na Ilmarinena, koga je voleo... i zaplaka, u svom usamljenom kutku, sam.
     Kad se taj ples završio, vide kako se Gundalinu i Kraljica kreću kroz gomilu, razgovaraju, jedu, jednako zajedno, primoravajući sve prisutne da vide i prihvate njihovu neizrečenu vezu.
     Konačno gosti počeše odlaziti, nestajati kao perle sa prekinutog konca ogrlice. Elita Hegemonije otišla je prva, čim je to bilo moguće izvesti "na nivou"; jedino Gundalinu nije pokazivao nijedan znak nemira. Rid se pomače kad vide da je poslednji "plavac" otišao; odjednom je u njega samoga ušao nemir, kao da je oslobođen nekog tereta.
     Trže se i okrete, jer iza njega se začuo neki zvuk. Oslonjen sada leđima o ogradu balkona, reče: "Arijel?" Ona se ćutke materijalizovala ispred njega. Nije više bila obučena onako kao kad ju je poslednji put video: prkosno-senzualnu, stroboskopirajuće-šarenu, uz telo pripijenu tuđinsku odeću zamenila je dugom, bezobličnom tijamatskom haljinom preko koje je obukla jaknu. Ogrlice od nekoliko namotaja teških perli visile su joj oko vrata - u njima i polirane školjke, i ahati, i karbankli.
     Stajala je neodlučno, a on tek tada postade svestan kako je reagovao: stao i zgrabio šakama ogradu kao da očekuje napadače... ili duha.
     Pusti ogradu i ispravi se. "Gde si bila?" upita je lako se mršteći, delimično zbog zabrinutosti a delimično zbog sopstvene reakcije. Osmotri njeno lice. "Video sam te u sali kad su počeli da dolaze. Onda si nestala."
     Oborila je pogled i sasvim mu prišla u tom alkovu. On pruži ruku, koj kliznu oko nje, ali lice joj ostade okrenuto na drugu stranu; zagledala se u prizor dole, kao, do maločas, on. Osetio je da njegovu šaku pokriva Arijelina, ne naročito odlučna, ali topla. Još od buđenja izgledala je nekako bestelesno; još od onih dana kad ju je majka vratila iz mrtvih. "Radila sam ono što se od mene tražilo", reče ona. "Pozdravljala sam strance licemerno i ulizički, kako treba. Onda sam otišla u sobu gde sam se kao dete igrala, i pogledala sve igračke koje su nekada bile moje, moje i... Tamisove..." Njen glas oslabi, do tišine. Ćutala je nekoliko sekundi. "Uzela sam da čitam neke knjige, uz topao čaj i medene kolačiće, kao da sam opet devojčica. Bilo je vrlo mirno, tamo, u mojoj sobi." Diže pogled ka njemu. "Je l' ti celo veče piljiš odavde?"
     "Ja sam isto tuđin", reče on dodirujući njeno lice; to nije bio odgovor na njeno pitanje.
     "Nisi kao oni." Trgla je glavom prezrivo, prema Karemovcima koji nisu više bili u sali ispod njih ali čije senke su ostale kao oblak nad njihovom budućnošću.
     "Tvoj tata je tuđin", reče on. Arijel se, na to, okrete ka njemu, sa ljutnjom i bolom. "Zapravo, bio je", ispravi se on, blažim glasom. Baci pogled preko ograde nevidljive odozdo, vide da su Kraljica i Gundalinu i sad rame uz rame, vezani nevidljivom potrebome. Arijel je pratila njegov pogled i, vide on, namrštila se. "Pusti ih da budu srećni... I on je hteo da budu. Zaslužili su."
     Stajala je nepomično, gledala to dvoje dole, a njeno mrštenje polako se gubilo, dok joj na kraju lice ne ostade bez ikakvog izraza. Najzad ona klimnu glavom.
     "Evo." Rid povuče ruku kojom ju je dotad držao oko struka, i uze iz kese na svom opasaču nešto što je dotad nosio zaboravljeno. "On je želeo da... da ti se ovo vrati." Dade joj Ukresovu sviralu načinjenu od morske školjke u obliku prave cevi sa spiralnim navojima po dužini, na kojoj su se videli vrlo tanki prelomi zalepljeni u dalekoj prošlosti.
     Arijelina usta su se otvorila, ali iz njih se ništa ne začu. Uzela je frulicu, držala ju je, pritisnula na obraz, sklapajući oči. "Rado bih otišla odavde - iz grada - i nikad se ne vratila. Tetka Džeruša je rekla da možemo živeti na njenoj plantaži. Da budemo sami, samo sa merima..."
     "To je rekla?" On šakama opet steže šipku ograde, kao da mu je telo najednom ostalo bez težine. "Mogli bismo..." prošaputa. "Mogli bismo. Jest, to bi dobro bilo... mnooo-go dobro."
     Digla je opet pogled ka njemu; na njenim pepeljastim obrazima pojavili su se cvetovi boje a puna mekota njenih usana sazrela je osmehom.
     Uzeo ju je za ruku, pogledao te duge, vitke prste, blede čak i u poređenju s njegovima, i prsten sa solijusom koji je nosila, parnjak njegovom prstenu. Grlo mu se stezalo oko reči koje je sad pokušavao da izgovori; zagrli je, pritisnu je sebi na srce, udišući njen slatki topli miris i plesnivi, antički zadah zidova. Posle nekog vremena upita: "Zašto si došla ovde gore?"
     Odvojila se od njega, samo da bi ga pogledala još jednom, s osmehom. U sali ispod njih ponovo poče muzika, ali sada sasvim različita od dosadašnje, pune rafinirane harmonije namenjene umirivanju hiperkritičnog tehovskog senzibiliteta. Rid baci pogled preko ograde, da se uveri da su ti muzičari koje sluša zaista oni isti: jer sad su izvijali naherene i neozbiljne tonove jedne tradicionalne letnjačke plesne melodije. "Sad počinje prava zabava", reče Arijel. "Htela sam da siđeš sa mnom, tamo..." Pružila je ruku ka njegovoj ruci, zastala, osmehnula se, jer on je već pošao s njom, svojom voljom, gotovo željno.
     Siđoše, rame uz rame, stepeništem, uđoše u more tela i lica, u kome njihov dolazak izazva jedva talasić. Imao je utisak da većinu ljudi koji su se našli oko njega, nikada nije video; tek tu i tamo prepoznade ponekog. Vide Merovi Bluston; njihovi se pogledi sjediniše, ali on brzo uspe da otrgne pogled od njenih očiju. Silaskom u salu izgubio je mogućnost da prati kretanje Gundalinua i Kraljice.
     Arijel ga je dovela do jednog otvorenog prostora u kome je ples gostiju bio jednako spontan kao i sama ta muzika. Ona ga povuče u ples, natera ga da igra s njom. Koraci su bili prosti, i on ju je poslušao; osećao se trapavim i nesigurnim, zato što još nije sasvim prihvatio činjenicu da njegovo telo više nije ona savršena mašina u koju se, pod dejstvom "vode smrti" pretvaralo. Ali hrabro je nastavljao da igra, i uskoro otkrio da njegovo telo voli da pleše - da je to oduvek volelo, shvati on, mada se nije mogao jasno setiti ijednog ranijeg plesanja. Plesali su, sada, i Arijel i on, ali ne uvek jedno s drugim: bilo je tu i grljenja sa svim drugim plesačima, uz muziku veselu ali povremeno sa tužnim prizvucima, sve dok Arijelino lice nije bilo rumeno i nasmejano kao i njegovo.
     Ali njegovo nekada neumorno telo prinudilo ih je da odu u stranu, da jedu kiseljenu ribu i piju vino čudnog ukusa. To su radili sve dok njegova čula ne počeše zujati. "Sećam se ovoga..." prozbori on, već pripit, kroz neujednačeni smeh.
     Arijel diže pogled ka njemu. "Šta?"
     Od potrebe da odgovori spase ga nečiji glas, dozivajući ga po imenu. Rid pogleda kroz gomilu, i vide tri figure kako nastupaju ka njima. Neočekivani kontrast oblika: ona Tijamatovka koja vodi biznis u klubu "Kod Zvezdošetne", a levo i desno od nje - njegov pilot i njegov član posade.
     "Eeeeej, gazda", reče Niburu, uz naglo cerenje koje Ridu pokaza da je i Niburu verovatno gucnuo malo više.
     "Ej, bokca ti", reče Rid, gledajući ih jedno po jedno i osećajući da njegovo lice čini neke čudne stvari. "Gde ste vas troje, do vragova, bili?"
     Bili su sve troje u hapsu, sve dok Pala-Tion nije konačno imenovana za komandanta policije i svojom odlukom ih oslobodila. On ih od tada tako reći nije ni video; sad je, pijan od vina i umora, mogao priznati da mu je to znatno smetalo.
     Niburu ga pogleda, onda ironično pogleda preko njegovog ramena, ka Arijel. "Tu i tamo po varoši, pomagali smo u raščišćavanju krša posle oluje", reče on. Zagrli Tor Zvezdošetnu jednom rukom oko struka, pokretom čoveka koji je u vrlo bliskim odnosima s njom. Njena ruka zmijasto pođe preko njegovih pleća i poče mu masirati prsa.
     Rid uzvi obrve. "Vrlina biva nagrađena, rek'o bi' ja."
     Niburu slegnu ramenima, uzvi obrve. "Ovoj se dopalo kako ja kuvam."
     Tor se osmehnu. "Kuva prosto", reče ona, "al' kako zasiti..." Niburu pocrvene. Iza njih je stajala Ananke, noseći kvola u platnenoj nosiljci, osmehnuta ali ćutljiva; uvek kriptična senka. "Nije ti nešto mnogo treb'o skeledžija u poslednje vreme", reče Niburu.
     "Jest, istina", progunđa Rid, bacajući pogled ka Arijel. "Nije treb'o." Njegova šaka dotače njenu.
     "Znači", reče Niburu posle nekog vremena, "š'a ćemo sad?"
     "Da jedemo, igramo, provodimo se", reče on.
     "Mislim, posle toga", reče Niburu. "Sutra. Sledeće sedmice. Za nekoliko meseci?"
     Rid je oklevao, gledajući to troje, raznolike izraze na njihovim licima, videći da je to, nekako, sve jedan isti izraz. "Mi - Arijel i ja", reče on spuštajući pogled, "idemo dole, na jug, duž obale. Pokušaćemo..." Zastade. Da nađemo oproštaj. "Da nađemo... nešto što smo izgubili."
     Niburu klimnu glavom, kao da je zadovoljan, pomisli Rid. "Znači opet ti neće trebati pilot."
     "Jest, istina", ponovi Rid. "Voliš brodove?"
     "Ne volim brodove", reče Niburu. "Oni tonu. Nisam ih voleo na Samathi. Ne gajim ih ni sad. A ni on." Pokretom pokaza Ananke.
     Rid ih pogleda čudno. "Vi bi da idete", reče. "Da date ostavku."
     "Sad ima ko da se brine o tebi, gazda", reče Niburu i osmehnu se. "Ne trebamo ti mi, više." Zastade. "Dugo je i bilo. Možda svi propuštamo ponešto."
     Tor spusti pogled ka njemu. "Pričaš k'o da se nikad nećeš vratiš", reče ona.
     "Pa, voljena, nisam to rek'o." On diže pogled ka njoj, sa bledim osmejkom koji postade jači. "Nikad ne kažem nikad. Ako sam išta naučio od njega..." pokretom pokaza Rida, uz osmeh sada slatko-kiseo, "to je to, 'nikad ne reci nikad'..." Tor ga poljubi u teme. On poljubi njen goli pupak. Ananke prevrte oči.
     A Rid oseti udarac bezizvornog bola u utrobi. Zaklučujući da je za to krivo piće, ostavi čašu na sto iza sebe. "Dobro, onda kad odlazite?" upita, ne dižući pogled.
     Niburu nekoliko trenutaka nije odgovarao, kao da čeka nešto drugo, ili kao da je očekivao drugačiju reakciju. "Čim sredim da dobijemo neki tovar. Nekoliko dana."
     "Nekoliko noći?" upita Tor prolazeći mu prstima kroz kosu.
     "I to", reče on, dižući pogled. Rid ga najzad pogleda u lice. "Paaaa, dobro", nastavi Niburu, "pretpostavljam da ćemo pre polaska svratiti da se oprostimo..."
     "A, ja mrzim duga opraštanja", reče Rid. "Nemoj to da radite." Primeti da mu nos nešto malo curi, i obrisa ga rukavom. "Nazeb'o sam", reče, i zakašlja se.
     "Gledaj da to izlečiš", reče Niburu čije su se oči punile i nevericom i jednom vrstom zadivljenog čuđenja.
     "Gledajte vi da se dobro čuvate i pazite." Rid mu pruži ruku, a Niburu prihvati. Rukovali su se: susret dva jednaka žiga na njihovim dlanovima.
     Niburuov osmeh opet se proširi i na usne. "To će nam biti lako, sad kad ne radimo za tebe."
     Rid se nasmeja. "Hvala..." reče, znajući da Niburu zna za šta mu se, u stvari, zahvaljuje. Pruži ruku pored Niburua, do Ananke; pogladi kvola koji je ležao, zadovoljan kao i obično, u platnenom "džepu" nosiljke. Bio je to prvi put da ga je pomazio, još odkad ga je izvukao iz bunara, davno, na Ondiniju. Kvol poče nešto brboriti, iznenađen ali dobre volje, gledajući ga okom crnim i sjajnim poput staklenog zrna. "Da čuvaš i ovo stvorenjce. Spasao si mu život, znači imaš odgovornost za njegov život, zauvek; znaš za ta pravila."
     Ananke takođe poče gladiti kvola, tako da se njihovi prsti dodirnuše, ali ne zadugo. "Znam, gazda", reče, glasom blagim ali napetim. "Zbogom", reče, i na tom licu se pojavi nešto za šta je Rid mogao pomisliti da je čežnja, osim što to ne bi imalo nikakvog smisla.
     Muzika se opet promeni, navede sve njih da dignu poglede. Počela je nova pesma, ali iznad mešavine "urođeničkih", tijamatskih instrumenata i onih uvezenih sa drugih svetova, plovio je jedan novi zvuk, visok, zvuk koji je uznemiravao dušu, različit od svega što je Rid ikad ranije čuo - ali, shvati on, na neki način sličan pesmi mera.
     Okrete se, pogledom potraži Arijel, i vide da ona više nije kraj njega.
     Tor ga dotače po mišici i pokaza prema orkestru. Rid diže glavu, pogleda tamo, i vide Arijel među muzičarima; shvati da je to zvuk flautice njenog oca. Znao je i ranije da Arijel ima talenta za muziku, i za mimikriju, ali nije znao da ona i svira.
     Ta muzika, i njegovo sopstveno iznenađenje, držali su ga nekoliko dugih trenutaka u nepomičnosti. Kad se opet okrenuo, našao je da ono troje već plove daleko od njega, da su izvan domašaja, već sa druge strane podijuma za igru. Ananke se u jednom trenutku osvrte, diže ruku za zbogom, a onda ih više nije bilo.
     Rid pođe kroz gomilu nastojeći da se primakne mestu gde su Arijel i muzičari svirali. Opet vide Merovi Bluston, koja je sad stajala pored Kraljice. Luna ju je držala rukom oko struka. Obe žene su stajale nepomično, i slušale; njihova lica bila su ispunjena jednakim zaprepašćenjem i jednakom tugom. On se seti da je Tamis nosio sviralu; verovatno je i on znao da svira na njoj, kao i njegova sestra... kao i Ukres Svetlohodni, u svoje vreme. Poče razmatrati čudnovate sheme koje nastaju preplitajima naslednih faktora i životne sredine, ljubavi i žalosti; pa požele da je mnogo pijaniji, ili bar da nije pijan nimalo.
     "Kulervo", reče jedan glas. Okrete se i vide Gundalinua, koji je maločas stajao Kraljici s druge strane a sad mu prišao.
     "Dobrodošao natrag", reče Rid, bez osmeha. "U zemlju živih."
     Gundalinu ga pogleda iznenađeno, kao da je rekao nešto sasvim nerazumljivo. Ali onda klimnu glavom, takođe bez osmeha. "Da..." reče. "Hvala ti. Hvala ti za tvoje učešće u tome."
     Rid malo slegnu ramenima. Videći Gundalinua najzad iz blizine, bio je iznenađen koliko je to lice ispijeno, brazde produbljene - bili su to tragovi muka pretrpljenih na robiji, tragovi koji naglim pomilovanjem nisu ni počeli nestajati. Strogost crne i srebrne uniforme, reflektovana svetlost značaka i medalja na njemu, i među medaljama surove povijene bodlje trolista, samo su bili odjek teškog gubitka iluzija, koji se video u Gundalinuovim očima. "Možda smo time izjednačili rezultat", reče Rid.
     Gundalinu se tada, jedva primetno, osmehnu; kao da su njegova usta zaboravila kako se taj izraz pravi.
     Kraljica se okrete kad ču glasove njih dvojice iza sebe. Merovi je nekud nestala; Rid zaključi da je, verovatno, njegovo prisustvo uzrok tome. Kad mu je Kraljica prišla i stala tik uz Gundalinua, Rida začudi prizor koji su njih dvoje davali: kao dva ogledala, nameštena tako da se patnja jednog odražava u drugom; njihova zasebna stradanja bila su zapravo manifestacije jednog istog stradanja. Uvide da nije bio ni svestan, do ovog momenta, koliko se Kraljica promenila - bio je previše preokupiran dubinskim promenama u sebi. Zapita se šta li oni vide na njegovom licu.
     "Nisam znao da ona ume da svira", reče bacajući pogled ka Arijeli, koja je još bila izgubljena u zanosu svoje muzike. Oseti da ga ispunjava čežnja, slična slatkom i tužnom veselju pesme koja se dizala kroz vazduh.
     "Ni ja", reče Gundalinu tiho, pomalo setno.
     "Ni ja..." Kraljičin glas bio je odjek radosti i tuge te muzike. Gundalinu obuhvati Kraljicu jednom rukom i privuče je uza se.
     Podigla je glavu ka njemu i klimnula, kao da je nešto rekao; kao da između njih dvoje više ne postoji stvarna potreba za izgovaranjem reči. Onda opet pogleda Rida, očima koje su bile dva bunara pamćenja. Rid zakorači u stranu, da ih propusti, i oni prođoše. Onda ih je gledao kako se udaljavaju kroz gomilu, sve proređeniju; zaputili su se ka istom onom stepeništu niz koje je on sišao. Video je njihov izlazak, baš kao što je video i njihov ulazak: zatvaranje jednog kruga.
     Okrete leđa tom stepeništu, sada praznom, prepuštajući ih njihovoj privatnosti; usmeri se na muziku, na Arijel. Pustio je da se misli rastope u tečnoj melodiji, i da se Rid Kulervo izgubi u gomili.
     Luna je vodila Gundalinua tihim hodnikom, uz još jedno stepenište, pa nekim drugim hodnicima, držeći ga za šaku. Nije joj postavio nijedno pitanje, išao je za njom popustljiv i poslušan - kao da je i sad zatvorenik. Osvrtala se ka njemu; u sebi je osećala bol. Mislila je da ga vodi u spavaću sobu, ali do tih vrata su došli, i prošli. Gundalinu joj uputi kratak pogled radoznalosti, bez reči, bez pitanja.
     Provodila je svaki dan u periodu od dolaska tribunala do Gundalinuovog povratka - nekoliko nedelja, beskonačno otegnutih - radeći od zore do kasne noći, odasvud pritisnuta zahtevima koji su proisticali iz potrebe da se redefinišu odnosi između Tijamata i Hegemonije i da se nadzire oporavak grada od katastrofalnih posledica oluje. Ali, svake noći, kad bi konačno legla u postelju, sama, zamišljala je da on leži pored nje; čula njegovo disanje, otkucaje njegovog srca; i toplinu njegovog dodira koji će vratiti njeno hladno, jadom rastrgnuto telo u život.
     A ipak, sada, ovde, kad su ostali najzad sami, znala je da to nije ono što želi, ono što joj treba. Prvi vrtoglavi talas radosti koji su osetili kad su se videli preneo ih je elegantno i bezbolno kroz poglede javnosti. Ali ovde, u ovim praznim prostorima, taj blistavi nemisleći trenutak zadovoljstva je zgasnuo, prepuštajući da uspomene ovladaju njome, da senke i seni uđu. Podiže pogled ka njegovom licu premreženom senkama i umorom, i shvati da ni on to ne želi: nije mu potrebno požurivanje u intimnost.
     Stoga ga je povela kroz hodnike pa uz poslednje stepenište, do svoje privatne sobe na samom vrhu Palate, i celoga grada. Noćno nebo se otvori oko njih, žareći se vatrom nebrojenih sunaca. Prohladno, plavosrebrno lice velikog meseca, tijamatskog jedinog, bilo je svetleća misterija koja se uzdiže iz mora.
     Začu kako Gundalinu zapanjeno uvlači vazduh. "Pojma nisam imao da ovo postoji..." reče on kad osmotri šta leži oko i ispod njega; nije znala da li on misli na postojanje ove tajne sobe, ili ovako predivne panorame. Nasloni glavu na njegovo rame. Stajali su zajedno, i gledali napolje; zagrljeni, ali savršeno nepomični, jer su zaboravili svoje postojanje.
     Nešto je izronilo iz vode, daleko na mirnom mračno-sjajnom ogledalu okeana: jedna silueta, pa druga, treća, i još mnoge. Prošivale su crnim koncima svetlucavu plohu vode; podsećale na sve ono što se događa dole, ispod iluzije mira. "Jesu ono meri?" upita on.
     "Mislim da jesu", reče Luna nežno. "Ne mogu bit' sigurna, na ovoj udaljenosti."
     Uzdahnuo je. "Mislio sam da neću doživeti da opet vidim ovaj svet", reče. "Mislio sam da nikad više neću videti tvoje lice..." Okrete pogled od okeana, u njene oči; dodirnu njeno lice, samo malo, kao da isprobava, rukom izbrazdanom od rada. "Pokušali su da me ubiju..." reče posle nekog vremena.
     "Ko?" Htela je da nastavi da ga gleda u oči, ali on opet okrete pogled na pučinu.
     "Isti oni koji su hteli i mere da ubijaju." Lice mu otvrdnu kao pesnica. "Verovatno isti oni koji su mi čestitali što sam se vratio, i lizali mi čizme, večeras, u balskoj sali. Nisu imali dovoljno uticaja - ili hrabrosti - da me neposredno ubiju. Zato su me poslali tamo..." Zaćuta. "Nadali su se da će vreme da sredi tu stvar. Međutim, ti si mi spasla život, još jednom." Izraz lica mu se ublaži, i on je poljubi u kosu, nežno, bez strasti.
     Nije odgovorila, niti se pomakla, njeno telo bilo je bez osećaja i reakcije; sećala se kako je tanka membrana između života i smrti, sećala se svih onih stvari koje sada ne mogu, nikako i nikad više, biti izmenjene.
     "Luno..." Zagrlio ju je, ponet saosećanjem. "Žao mi je, tako mi je žao..." U njegovom slomljenom glasu ona začu sećanje na zvuke koji su se istrgli iz njenog grla, ne tako davno, u trenucima kad je žalila za poginulim.
     Osetila je na obrazu, toplom od uzbuđenja, laki dodir prohladne, tuđe tkanine njegove uniforme; osetila je oklop, sačinjen od tvrdoivičnih medalja na njemu, kako se utiskuje u njena leđa, u njen vrat, kad ju je zagrlio. Ali nije se osećala nimalo utešenom. "Majko sviju nas", šapnu ona gledajući prostranstvo mora, "radije bih da sam umrla nego ovako da mi srce bude iščupano." Onda pomisli na Arijenrod - na njene kosti koje će se celu večnost valjati kroz mračne dubine mora - sa sažaljenjem i užasom.
     Nije imao nikakav odgovor, ovoga puta; samo ju je jednako držao tako, dok nije osetila da toplina njegovog tela prožima njenu kožu kao melem. "Vidi", reče on najzad. "Meri su. Sad se jasno vidi." Njegove ruke držale su je čvrsto a glas je insistirao da pogleda.
     Digla je glavu, videla ih, celu jednu koloniju, kako se raduju u noći na dodirnu dvaju svetova. Njihovi životi opet su bili potpuni, razlog što postoje jasan; iako je Luna videla, u skrivenoj harmoniji njihovog nemarnog plivanja, u njihovom plesu udvaranja, da u njihovom svetu gde vreme ne postoji, postojanje samo po sebi može biti dovoljan razlog. Meri su imali mnogo više zajedničkog sa sibilskim umom nego sa ljudima koji su takođe, samo na drugi način, bili sluge toga uma. Gledala je kako se pojavljuju, pa nestaju, ostavljajući prefinjene obrasce svog prolaženja urezane u njen um; kao namigivanje, tako su nastajali i nestajali, na zvezdanoj površini vode. "Ja im zavidim..." prošaputa ona. "Žive bez žaljenja ma za čim."
     "Njihov život se neće prekidati na neprirodan način. Zahvaljujući nama", promrmlja Gundalinu, njoj u kosu. "Niti će ikada više ljudski životi biti neprirodno produžavani pogibijom mera. Jedna ravnoteža ponovo je uspostavljena... Možda sad možemo nastaviti da živimo naš život. Naš zajednički. Izgubili smo tako mnogo vremena, koje nikad neće moći da nam se vrati..."
     Luna sklopi oči, priseti se jedne večnosti u kojoj strela vremena ne zna na koju bi stranu pošla, pa zato pokazuje na sve strane u isti mah. Opet otvori oči, pogleda more i nebo razbuktalo od zvezda. Nije mogla odrediti gde je ona crta na kojoj jedno prestaje, a drugo počinje; kao da ta razdvojenost i ne postoji, kao da samo jedan kontinuum teče iz dubina okeana u dubine svemira. "'Vreme će da sredi tu stvar'", ponovi ona nežno, ponavljajući njegove ogorčene reči. "Sredilo je... i srediće. Duguje nam bar toliko." Pogleda ga, vide odsjaj noći u njegovim tamnim očima.
     Osmehnuo se i klimnuo joj glavom, grleći je, grejući je. "S radošću gledam u budućnost", reče on, "u kojoj ću ostariti s tobom."









83. TIJAMAT: Pradžna, na orbiti
     "The, bokce ti", reče Kedalion Niburu, opružajući prste toliko da su mu zglavci u njima zapucketali. Zavalio se u naslon komandnog sedišta Pradžne. "Praktično se plašim da ću se probuditi iz ovog sna." Pogleda u stranu, ka Ananke. "'Aj' reci mi da ne sanjam."
     Ananke se osmehnu. "Ne sanjaš. Osim ako i ja sanjam isto." Pogladila je kvolov zdepasti nosić i pažljivo osmotrila podatke na instrumentima, na zidu kontrolne kabine. "Pogonski sistemi ispravni. Kargo ispravan. Sistemi za održavanje života ispravni. Sve dozvole su stigle, prozor za odlazak nije izmenjen. Slobodni smo, Kedalione. Stvarno smo slobodni da odemo."
     "Spremni za izlazak iz tijamatskog prostora?" Kedalion izgovori to ritualno pitanje, dižući pogled sa instrument-table ispred sebe, da još jednom pogleda Ananke.
     "Spremni", odgovori ona bez oklevanja.
     Kedalion sad pogleda preko ramena. "Spreman, Svetlohodni?"
     Ukres Svetlohodni ga pogleda, i jedva primetno klimnu glavom umotanom u zavoje. Pogled mu je, međutim, još bio prikovan za ekrane, još se držao za prizor njegove rodne planete koja je prolazila, veličanstveno, hiljadama kilometara ispod njih. "Činim li pravu stvar, Niburu?" upita on tiho.
     "Ne znam ja", reče Niburu. "Al' znam da činiš dobru... Spreman?" upita još jednom, posle trenutka ćutanja. Na njegov dodir slika na ekranima pretvori se u zvezdano polje.
     Svetlohodni duboko udahnu. "Ja sam spreman", reče, sada gledajući budućnost. Osmehnu se i diže šaku, gestom koji je možda trebalo da bude ospokojavajući, ili samo da znači "zbogom".
     Kedalion se udobno namestio u fotelji. Rekao je nekoliko reči orbitalnoj stanici, koja se okretala daleko ispod njih; zatim brodskom računaru, aktivirajući sekvencu za odlazak.
     Onda je, zahvaćen božanskim predosećanjem, anticipacije, čekao, a Pradžna je oko njega oživela, i pala u daljine, u noć.




